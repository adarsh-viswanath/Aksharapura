അധ്യായം ഒന്‍പത്
പ്രണയവും പ്രത്യാഘാതങ്ങളും

“അവരുടെ മുന്നില്‍വെച്ച് അങ്ങയോട് ചോദ്യമുന്നയിക്കാന്‍ ഞാനിഷ്‍ടപ്പെട്ടിരുന്നില്ല. അത്ര ശക്തമാണ് അവരുടെ വിശ്വാസം.” ചുണ്ടുകോട്ടി മന്ദഹസിച്ചുകൊണ്ട് ശിവന്‍ വിശദമാക്കി. അവന്‍ ബൃഹസ്പതിയെ ഇഷ്‍ടപ്പെടാന്‍ തുടങ്ങിയിരുന്നു. തന്നെ സമാന നിലവാരത്തിലുള്ള ഒരുത്തനായി കണക്കാക്കുന്ന ഒരു വ്യക്തിയോട് ഇടപെടുന്നത് അവന്‍ ഇഷ്‍ടപ്പെട്ടു.
ബൃഹസ്പതി തലകുലുക്കി. “എനിക്ക് മനസ്സിലാകുന്നുണ്ട് സുഹൃത്തേ. താങ്കള്‍ക്കെന്താണ് ചോദിക്കാനുള്ളത്?
“എന്തുകൊണ്ട്?” ശിവന്‍ ചോദിച്ചു. “എന്തുകൊണ്ടാണ് സോമരസത്തിന് എന്‍റെ ശരീരത്തില്‍ പ്രത്യേകതകള്‍ സൃഷ്‍ടിക്കാന്‍ കഴിയുന്നത്? എനിക്ക് നീലകണ്ഠമുണ്ടായിരിക്കാം. പക്ഷേ, അതുകൊണ്ട് ഞാനെങ്ങനെയാണ് സൂര്യവംശികളുടെ രക്ഷകനായിത്തീരുന്നതെന്ന് എനിക്കറിഞ്ഞുകൂടാ. ശ്രീരാമദേവന്‍ പൂര്‍ത്തീകരിക്കാതെ ശേഷിച്ചുപോയ ദൗത്യം പൂര്‍ത്തീകരിക്കുന്നവന്‍ ഞാനായിരിക്കുമെന്നും ചന്ദ്രവംശികളെ ഉന്മൂലനം ചെയ്യുന്നയാള്‍ ഞാനായിരിക്കുമെന്നും ഒക്കെയാണ് ചക്രവര്‍ത്തി എന്നോട് പറഞ്ഞത്.”
“അദ്ദേഹം അങ്ങനെ പറഞ്ഞുവോ?” അദ്ഭുതം മൂലം കണ്ണുകള്‍ വിടര്‍ത്തി ബൃഹസ്പതി ചോദിച്ചു. “ചില സമയത്ത് ചക്രവര്‍ത്തി ഇങ്ങനെയാണ് പക്ഷേ, ഒരു കാര്യം പറയാം. അദ്ദേഹം പറഞ്ഞതുമുഴുവന്‍ ശരിയാണെന്ന് ഞാന്‍ പറയുകയില്ല. നീലകണ്ഠന്‍ സൂര്യവംശികളെ രക്ഷിക്കുമെന്ന് ഐതിഹ്യത്തില്‍ കൃത്യമായി ഒരിടത്തും പറയുന്നില്ല. ഐതിഹ്യം പറയുന്നത് രണ്ടു കാര്യങ്ങളാണ്. നീലകണ്ഠന്‍ സപ്തസിന്ധുവില്‍ നിന്നായിരിക്കുകയില്ല എന്നതാണ് ഒന്നാമത്തെ കാര്യം. നീലകണ്ഠന്‍ ‘തിന്മയുടെ വിനാശകന്‍’ ആയിരിക്കുമെന്നതാണ് രണ്ടാമത്തെ കാര്യം. ചന്ദ്രവംശികള്‍ വ്യക്തമായും തിന്മയായതിനാല്‍ മെലൂഹന്മാര്‍ നിശ്ചയമായും വിശ്വസിക്കുന്നത് നീലകണ്ഠന്‍ ചന്ദ്രവംശികളെ നശിപ്പിക്കുമെന്നാണ്. എന്നാല്‍ ചന്ദ്രവംശികളെ നശിപ്പിച്ചതുകൊണ്ട് സൂര്യവംശികളെ രക്ഷിക്കുമെന്ന് അര്‍ത്ഥമില്ല! ചന്ദ്രവംശികളുടെ പ്രശ്നം കൂടാതെ മറ്റ് നിരവധി പ്രശ്നങ്ങള്‍ ഞങ്ങള്‍ക്ക് പരിഹരിക്കേണ്ടതുണ്ട്.”
“എന്തുതരത്തിലുള്ള പ്രശ്നങ്ങള്‍? നാഗന്മാരുടേതു പോലുള്ള പ്രശ്നങ്ങളാണോ?”
ബൃഹസ്പതി ഒരുനിമിഷം സന്ദേഹിച്ചു. വളരെ ശ്രദ്ധാപൂര്‍വ്വമാണ് അദ്ദേഹം അതിനു മറുപടി പറഞ്ഞത്. “പ്രശ്നങ്ങള്‍ നിരവധിയുണ്ട്. അവ പരിഹരിക്കുവാന്‍ ഞങ്ങള്‍ കഠിനാദ്ധ്വാനം ചെയ്തുകൊണ്ടിരിക്കുകയാണ്. ഇനി, എന്തുകൊണ്ടാണ് സോമരസം താങ്കളുടെ ശരീരത്തില്‍ മാറ്റങ്ങളുണ്ടാക്കുന്നത് എന്ന ചോദ്യത്തിലേക്ക് തിരിച്ചുവരാം.”
“അതെ, എന്തുകൊണ്ടാണത് മാറ്റങ്ങളുണ്ടാക്കുന്നത്? എന്തുകൊണ്ടാണ് എന്‍റെ കഴുത്ത് നീല നിറമായിത്തീര്‍ന്നത്? എന്‍റെ ശരീരം ദുഷിക്കുന്നത് അത് എങ്ങനെ തടഞ്ഞുവെന്ന കാര്യം വിട്ടുകളയാം. എന്നാല്‍ സ്ഥാനം തെറ്റിയ എന്‍റെ തോളെല്ലും തണുപ്പുകൊണ്ടു മരവിച്ചുപോയ ഒരു കാല്‍വിരലും ശരിയാക്കിയത് സോമരസമാണ്.”
“സോമരസം പരിക്ക് ഭേദമാക്കിയെന്നോ?” വിശ്വാസം വരാത്തമട്ടില്‍ ബൃഹസ്പതി ചോദിച്ചു. “അസാധ്യം! രോഗങ്ങള്‍ വരുന്നതും വാര്‍ദ്ധക്യവും അത് തടയും. പക്ഷേ, പരിക്കുകള്‍ ഭേദമാക്കാറില്ല.”
“എങ്കിലും എന്‍റെ കാര്യത്തില്‍ അങ്ങനെ സംഭവിച്ചു.”
ബൃഹസ്പതി അല്പനേരം ആലോചിച്ചു. “ഇതിന് കൃത്യമായ ഉത്തരം കിട്ടാന്‍ ഞങ്ങള്‍ക്ക് പരീക്ഷണങ്ങള്‍ നടത്തേണ്ടതായി വരും. എങ്കിലും ഇപ്പോള്‍ എനിക്ക് ഒരൊറ്റ വിശദീകരണമേ നല്കാനാവൂ. ഹിമാലയസാനുക്കള്‍ക്കപ്പുറത്തുള്ള പ്രദേശത്തുനിന്നാണ് താങ്കളുടെ വരവെന്നാണ് എനിക്കു ലഭിച്ച വിവരം. ശരിയല്ലേ?”
ശിവന്‍ തലയാട്ടി.
“മലമുകളിലേക്കു പോകുന്തോറും വായുവിന്‍റെ കട്ടി കുറഞ്ഞുകുറഞ്ഞു വരും.” ബൃഹസ്പതി തുടര്‍ന്നു “നേര്‍ത്തവായുവില്‍ പ്രാണവായുവിന്‍റെ അളവ് കുറഞ്ഞിരിക്കും. പ്രാണവായു കുറച്ച് ഉപയോഗിച്ച് താങ്കളുടെ ശരീരത്തിന് അതിജീവിക്കാന്‍ കഴിഞ്ഞു എന്നാണ് അതിനര്‍ത്ഥം. തത്ഫലമായി ജ്വലനകാരികള്‍ താങ്കളുടെ ശരീരത്തില്‍ വലിയ പ്രശ്നങ്ങളുണ്ടാക്കിയിട്ടില്ല. ആയതുകൊണ്ടാണ് സോമരസത്തിലെ പ്രതിജ്വലനാകാരികള്‍ താങ്കളുടെ ശരീരത്തില്‍ കൂടുതല്‍ ശക്തമായി പ്രവര്‍ത്തിച്ചിട്ടുണ്ടാകുക.”
“അത് ഒരു കാരണമായിരിക്കാന്‍ സാധ്യതയുണ്ട്.” ശിവന്‍ പറഞ്ഞു. “എങ്കിലും അതായിരുന്നു കാരണമെങ്കില്‍ എന്‍റെ ഗോത്രത്തില്‍പെട്ട ആളുകളുടെയെല്ലാം കഴുത്തില്‍ തണുപ്പും നീലനിറവും ഉണ്ടാകേണ്ടതായിരുന്നു. എന്തിന് എനിക്കു മാത്രം?”
“അത് ശ്രദ്ധേയമായ കാര്യമാണ്.” ബൃഹസ്പതി അംഗീകരിച്ചു. “എങ്കില്‍ ഒരു കാര്യം പറയൂ. നിങ്ങളുടെ ഗോത്രവര്‍ഗ്ഗത്തില്‍പെട്ടവര്‍ക്ക് മുന്‍പുണ്ടായിരുന്ന അവസ്ഥയില്‍നിന്നും മെച്ചമുണ്ടായിട്ടുണ്ടോ?”
“യഥാര്‍ത്ഥത്തില്‍ അതുണ്ടായിട്ടുണ്ട്.”
“എങ്കില്‍ നിങ്ങള്‍ ശ്വസിച്ച ആ നേര്‍ത്തവായുവിന് ഇക്കാര്യത്തില്‍ പ്രധാന പങ്കുണ്ട്. എന്നാല്‍ നിങ്ങളുടെ ഗോത്രവര്‍ഗ്ഗത്തിനു മുഴുവനും ‘നീലക്കഴുത്ത്’ ബാധിക്കാത്തതിനാല്‍ ഈ നേര്‍ത്തവായുവിന്‍റെ സിദ്ധാന്തം ഭാഗികമായ വിശദീകരണമേ ആകുന്നുള്ളൂ. ഇക്കാര്യത്തില്‍ ഞങ്ങള്‍ക്ക് കൂടുതല്‍ ഗവേഷണം നടത്താന്‍ സാധിക്കും. ഈ നീലകണ്ഠത്തിന്‍റെ കാര്യത്തില്‍ ശാസ്ത്രീയമായ വിശദീകരണം ലഭിക്കുമെന്ന് എനിക്കുറപ്പുണ്ട്.
ബൃഹസ്പതിയുടെ അവസാനത്തെ പ്രസ്താവനയുടെ ലക്ഷ്യം വായിച്ചെടുത്തുവെന്ന് ശിവന്‍റെ ആഴ്ന്നിറങ്ങുന്ന കണ്ണുകളിലെ ഭാവം വ്യക്തമാക്കി. “അപ്പോള്‍ നീലകണ്ഠന്‍റെ ഐതിഹ്യത്തില്‍ അങ്ങ് വിശ്വസിക്കുന്നില്ല, അല്ലേ?”
ബൃഹസ്പതി ശിവനെ നോക്കി പതിയെ ചിരിച്ചു. അദ്ദേഹം ശിവനെ ഇഷ്‍ടപ്പെടാന്‍ തുടങ്ങിയിരുന്നു. ശിവനെ നോവിക്കുന്ന കാര്യങ്ങളൊന്നും പറയുവാന്‍ അദ്ദേഹം ആഗ്രഹിച്ചില്ല. എന്നാല്‍ അസത്യം പറയാനും അദ്ദേഹം ആഗ്രഹിച്ചിരുന്നില്ല. “ഞാന്‍ ശാസ്ത്രത്തില്‍ വിശ്വസിക്കുന്നു. അത് എല്ലാറ്റിനും പരിഹാരവും യുക്തിഭദ്രതയും നല്കുന്നു. എന്തെങ്കിലും കാര്യം അദ്ഭുതമാണെന്നുതോന്നുന്നുവെങ്കില്‍, അതിന് അടിസ്ഥാനമായ ശാസ്ത്രീയ കാരണം കണ്ടെത്താന്‍ കഴിഞ്ഞിട്ടില്ല എന്നതാണ് അതിനുള്ള വിശദീകരണം.”
“എങ്കില്‍ എന്തുകൊണ്ടാണ് മെലൂഹയിലെ ജനങ്ങള്‍ പ്രശ്നപരിഹാരത്തിനായി ശാസ്ത്രത്തെ ആശ്രയിക്കാത്തത്?”
“എനിക്കാ കാര്യത്തില്‍ ഉറപ്പില്ല.” ബൃഹസ്പതി ആലോചനാപൂര്‍വ്വം പറഞ്ഞു. “കാരണം, ശാസ്ത്രം കഴിവുറ്റ അതേ സമയം ആര്‍ദ്രഹൃദയനല്ലാത്ത ഒരു യജമാനനാണ്. ഒരു നീലകണ്ഠനെപ്പോലെ ശാസ്ത്രം നിങ്ങളുടെ പ്രശ്നങ്ങള്‍ പരിഹരിക്കുകയില്ല. പോരാട്ടത്തിനുള്ള ഉപകരണങ്ങള്‍ നല്കുക മാത്രമേ ശാസ്ത്രം ചെയ്യുകയുള്ളൂ.പ്രശ്നങ്ങള്‍ സ്വന്തമായി പരിഹരിക്കുന്നതിനുപകരം ഒരു രക്ഷകനെ കാത്തിരിക്കുന്നതാണ് കൂടുതല്‍ അനായാസകരമായ ജോലിയെന്നാണ് മിക്കവാറും ആളുകള്‍ കരുതുന്നത്.”
“അങ്ങനെയെങ്കില്‍ മെലൂഹയില്‍ നീലകണ്ഠന്‍റെ നിയോഗമെന്താണെന്നാണ് അങ്ങ് കരുതുന്നത്?”
ബൃഹസ്പതി ശിവനെ സഹതാപപൂര്‍വ്വം നോക്കി. “യഥാര്‍ത്ഥ സൂര്യവംശികള്‍ മറ്റൊരാളിന്‍റെ മേല്‍ തങ്ങളുടെ പ്രശ്നപരിഹാരത്തിന്‍റെ ചുമതല കെട്ടിവെക്കുന്നതിലും അയാളില്‍നിന്ന് അദ്ഭുതങ്ങള്‍ പ്രതീക്ഷിക്കുന്നതിലും നല്ലത് സ്വന്തമായി അത് പരിഹരിക്കുവാന്‍ കോപ്പുകൂട്ടുന്നതാണ്. തന്‍റെ കഴിവിന്‍റെയും കരുത്തിന്‍റെയും പരമാവധിയിലേക്ക് സ്വയം നയിക്കുക എന്നതാണ് ഒരു യഥാര്‍ത്ഥ സൂര്യവംശിയുടെ കര്‍ത്തവ്യം. നീലകണ്ഠന്‍ എത്തിച്ചേരുന്നതോടെ തിന്മയുടെ നാശം അടുത്തെത്തിക്കഴിഞ്ഞുവെന്ന് മനസ്സിലാക്കുന്ന സൂര്യവംശിയുടെ ശക്തി ഇരട്ടിക്കേണ്ടതാണ്.” ശിവന്‍ തലകുലുക്കി.
“വിശ്വാസത്തിന്‍റെ സമ്മര്‍ദ്ദംമൂലം, ആഗ്രഹിക്കാത്ത ഉത്തരവാദിത്തം ഏറ്റെടുക്കുന്നതിന്‍റെ വിഷമതകള്‍ താങ്കളെ ബാധിക്കുമെന്ന ഉത്ക്കണ്ഠ താങ്കള്‍ക്കു തോന്നുന്നുണ്ടോ?” ബൃഹസ്പതി ചോദിച്ചു.
“എന്‍റെ ഉത്ക്കണ്ഠ അതല്ല” ശിവന്‍ പ്രതിവചിച്ചു. “ഇത് ഒരു മഹത്തായ രാജ്യമാണ്. ഇവിടേക്കുവേണ്ടി കഴിയാവുന്ന സഹായങ്ങളെല്ലാം ഞാന്‍ ചെയ്യാനൊരുക്കമാണ്. പക്ഷേ, ഇവര്‍ സംരക്ഷണത്തിനായി എന്നെ വല്ലാതെ ആശ്രയിക്കുന്നു. എനിക്കതിനു സാധിക്കാതെ വരുന്നു എന്നുവെച്ചാല്‍? എന്നില്‍ നിന്നും പ്രതീക്ഷിക്കുന്നതെല്ലാം എനിക്കു ചെയ്യാന്‍ കഴിയുമെന്ന് ഇപ്പോള്‍തന്നെ പറയാന്‍ എനിക്കു കഴിയില്ല. അങ്ങനെയെങ്കില്‍ ഇക്കാര്യത്തില്‍ എനിക്കെങ്ങനെ വാക്കുകൊടുക്കാനാവും?”
ബൃഹസ്പതി പുഞ്ചിരിച്ചു. അദ്ദേഹത്തിന്‍റെ നിയമഗ്രന്ഥമനുസരിച്ച് സ്വന്തം വാക്ക് വളരെ ഗൗരവതരമായി പാലിക്കുന്നവന്‍ ആദരവ് അര്‍ഹിക്കുന്നവനാണ്.
“ശിവന്‍. താങ്കള്‍ കാഴ്ചക്ക് നല്ലൊരു മനുഷ്യനാണ്. വരാന്‍ പോകുന്ന നാളുകളില്‍ താങ്കള്‍ക്ക് മിക്കവാറും ഒട്ടനവധി സമ്മര്‍ദ്ദങ്ങള്‍ അനുഭവിക്കേണ്ടിവരും. അതുകൊണ്ട് ശ്രദ്ധയോടെ ഇരിക്കണം സുഹൃത്തേ. ആ നീലകണ്ഠവും അത് ഉല്പാദിപ്പിക്കുന്ന അന്ധവിശ്വാസവും മൂലം താങ്കളെടുക്കുന്ന എന്തുതീരുമാനവും ഈ രാജ്യത്തു പടര്‍ന്നുപിടിക്കും. ഒരുകാര്യം ഓര്‍ക്കുക ഒരു മനുഷ്യന്‍ ഇതിഹാസമാണോ അല്ലയോ എന്നു നിശ്ചയിക്കുന്നത് ചരിത്രമാണ് അല്ലാതെ ഭാവി പ്രവചിക്കുന്നവരല്ല.”
തന്‍റെ കഷ്‍ടസ്ഥിതിയെക്കുറിച്ച് മനസ്സിലാക്കിയ ഒരാളെങ്കിലും ഉണ്ടല്ലോ എന്നു മനസ്സിലാക്കിയ സന്തോഷത്തില്‍ ശിവന്‍ മന്ദഹസിച്ചു. ഏറ്റവും കുറഞ്ഞത് അല്പം ഉപദേശമെങ്കിലും നല്കാന്‍ അയാള്‍ തയ്യാറായിരുന്നു എന്നതാണ് അതിലും പ്രധാനം.

സായാഹ്നത്തിന്‍റെ അവസാനപാദം. അന്നുച്ചതിരിഞ്ഞ് ബൃഹസ്പതിയോടൊത്ത് മന്ദരപര്‍വ്വതത്തില്‍ നടത്തിയ ആസ്വാദ്യകരവും വിശദവുമായ സന്ദര്‍ശനത്തിനുശേഷം ശിവന്‍ തന്‍റെ ശയ്യയില്‍ ഒരു ഗ്രന്ഥം വായിച്ചുകൊണ്ടു കിടക്കുകയായിരുന്നു ഒരു ഒഴിഞ്ഞ ചില്ലം തൊട്ടടുത്തുള്ള മേശപ്പുറത്ത് കിടപ്പുണ്ടായിരുന്നു.
ശിവന്‍ വായിച്ചിരുന്ന ‘അസുരന്മാര്‍ക്കെതിരെയുള്ള ധര്‍മ്മയുദ്ധം’ എന്ന ഗ്രന്ഥം അവന്‍റെ മനസ്സിനെ അസ്വസ്ഥമാക്കി. അസുരന്മാര്‍ പിശാചുക്കളായിരുന്നു. അത്യധികം വെറുപ്പോടെയാണ് അവര്‍ ദേവന്മാരോടു പെരുമാറിയിരുന്നത്. അസുരന്മാര്‍ ദേവന്മാരുടെ നഗരങ്ങളെ ആക്രമിക്കുകയും ദേവന്മാര്‍ക്കിടയില്‍ ആസുരജീവിത ശൈലികള്‍ വ്യാപിപ്പിക്കുവാന്‍ ശ്രമിക്കുകയും ചെയ്തു. ശിവന് അതൊരു അദ്ഭുതമായിരുന്നില്ല. എന്നാല്‍ ചില ഘട്ടങ്ങളില്‍ യുദ്ധവിജയം നേടുവാനായി ദേവന്മാര്‍ സ്വീകരിച്ചിരുന്ന അധാര്‍മ്മികമായ നടപടികള്‍ ശിവനെ സംബന്ധിച്ചിടത്തോളം അപ്രതീക്ഷിതമായിരുന്നു. രുദ്രദേവന്‍, മഹാനായ ഒരു വ്യക്തിയായിരുന്നുവെങ്കിലും ഭൂരിപക്ഷത്തിന്‍റെ നന്മക്കുവേണ്ടി ദേവന്മാര്‍ നടത്തിയ ഈ അധാര്‍മ്മികപ്രവൃത്തികളെ അദ്ദേഹം കണ്ടില്ലെന്നു നടിച്ചു.
അതിഥി മന്ദിരത്തിനു പുറത്ത് കോലാഹലം കേള്‍ക്കുന്നതായി ശിവനു തോന്നി. ഒന്നാംനിലയിലെ മട്ടുപ്പാവില്‍ നിന്നുകൊണ്ട് പുറത്തേക്കു നോക്കിയ ശിവന്‍ കണ്ടത് രാജകീയ യാത്രാ സംഘം അവിടെ എത്തിച്ചേര്‍ന്നിരിക്കുന്നതാണ്. അരിഷ്‍ടനേമി സൈനികസംഘം ചിട്ടയോടെ വരിയായി നിന്നുകൊണ്ട് ആചാരപ്രകാരമുള്ള അഭിവാദ്യമര്‍പ്പിച്ചു. രണ്ടാമത്തെ രാജവാഹനത്തില്‍നിന്നും കുറച്ചാളുകള്‍ പുറത്തിറങ്ങി. രാജകുടുംബത്തില്‍പെട്ട ആളുകളായിരുന്നുവെങ്കിലും അരിഷ്‍ടനേമികള്‍ അവരോട് അതിരുകടന്ന ഭയഭക്തി ബഹുമാനം കാണിക്കുന്നില്ല എന്നത് ശിവന്‍ ശ്രദ്ധിച്ചു. എല്ലാവരും തുല്യരായിരിക്കണമെന്ന മെലൂഹന്‍ ചിന്തയുടെ പ്രകടനമായിരിക്കാം അതെന്ന് ശിവന്‍ സംശയിച്ചു.
എന്നാല്‍ പര്‍വ്വതേശ്വരന്‍ ഇറങ്ങിവന്ന അഞ്ചാമത്തെ രഥം കണ്ടപ്പോള്‍ ശിവന്‍റെ തുല്യതാ സിദ്ധാന്തത്തിനുനേരെ വെല്ലുവിളി ഉയര്‍ന്നു. ഇവിടെ അരിഷ്‍ടനേമി സൈനികര്‍ ജാഗ്രതയും തിടുക്കവും കാട്ടി. മുതിര്‍ന്ന ഭടന്‍ പര്‍വ്വതേശ്വരനുമുന്നില്‍ കുതിച്ചെത്തി. അതിശക്തമായി തറയില്‍ ചവിട്ടിനിന്നുകൊണ്ട് വലതുകൈ ചുരുട്ടി പൊടുന്നനെ ഇടതുനെഞ്ചിലിടിച്ച് ശബ്‍ദമുണ്ടാക്കിയാണ് അയാള്‍ പര്‍വ്വതേശ്വരനെ അഭിവാദ്യം ചെയ്തത്. മെലൂഹന്‍ ശൈലിയിലുള്ള സൈനികാഭിവാദ്യം. ആ അഭിവാദ്യത്തിനു തൊട്ടുപിന്നാലെ അയാള്‍ സര്‍വ്വസൈന്യാധിപനെ തലകുനിച്ചു വണങ്ങി. അയാളുടെ പുറകെ വന്ന സൈനികര്‍ തങ്ങളുടെ പടനായകന്‍ കാണിച്ചത് അനുകരിച്ചു. 
പര്‍വ്വതേശ്വരന്‍ ഔപചാരികമായി പതിയെ തലയൊന്നു കുനിച്ച് പ്രത്യഭിവാദ്യം ചെയ്തു. തുടര്‍ന്ന് സൈനികരുടെ അടുത്തുചെന്ന് അവരുടെ നില പരിശോധിച്ചുകൊണ്ടിരുന്ന സര്‍വ്വസൈന്യാധിപനു രണ്ടടി പുറകിലായി പടനായകന്‍ സാവധാനം അടിവെച്ചടിവെച്ച് നടന്നു.
പര്‍വ്വതേശ്വരന്‍ വഹിച്ചിരുന്ന പദവികൊണ്ടല്ല അദ്ദേഹത്തിന് ആ ആദരവ് ലഭിച്ചതെന്ന് ശിവന് തോന്നിയിരുന്നു. അദ്ദേഹത്തിന്‍റെ വ്യക്തിത്വത്തിനു ലഭിച്ചതായിരുന്നു അത്. പരുക്കന്‍ സ്വഭാവമായിരുന്നെങ്കിലും ധീരനായ പോരാളിയായിരുന്നു പര്‍വ്വതേശ്വരന്‍. അതിന്‍റെ പേരിലാണ് അദ്ദേഹത്തിന് ഒരു സര്‍വ്വസൈന്യാധിപനു ലഭിക്കേണ്ടതായ എല്ലാ ആദരവും ലഭിച്ചിരുന്നത്. വാക്കു പാലിച്ചിരുന്ന സൈന്യാധിപനായിരുന്നു അദ്ദേഹം. തന്‍റെ സൈന്യാധിപന്‍റെ സവിശേഷശ്രദ്ധ ലഭിക്കുന്നതില്‍ തലകുനിച്ചുവണങ്ങുന്ന ഓരോ അരിഷ്‍ടനേമിയുടെയും കണ്ണുകളില്‍ അതിന്‍റെ അഭിമാനവും കരുത്തും കാണാമായിരുന്നു.
അല്പസമയത്തിനുശേഷം തന്‍റെ മുറിയുടെ വാതിലില്‍ ആരോ പതിയെ മുട്ടുന്നത് ശിവന്‍ കേട്ടു. വാതിലിനപ്പുറത്ത് ആരായിരിക്കും എന്ന് ശിവന് കൂടുതല്‍ ഊഹിക്കേണ്ടിവന്നില്ല. ചെറുതായൊന്ന് നെടുവീര്‍പ്പിട്ട് അവന്‍ വാതില്‍ തുറന്നു. 
ഒട്ടും പരിചിതമല്ലാത്ത കഞ്ചാവിന്‍റെ തീക്ഷ്ണഗന്ധം തന്‍റെ ബോധമണ്ഡലത്തിലേക്ക് അടിച്ചുകയറിയതോടെ ദക്ഷന്‍റെ മുഖത്തെ പുഞ്ചിരി മാഞ്ഞു. 
‘എന്താണി ദുര്‍ഗന്ധം?’ ഇടതുവശത്തു നില്ക്കുന്ന ബൃഹസ്പതിയോട് ദക്ഷന്‍ ചോദിച്ചു. ‘സ്വാമിയുടെ മുറി മാറ്റി കൊടുക്കണം. അദ്ദേഹത്തിന് അസൗകര്യമുണ്ടാക്കുന്നതൊന്നും പാടില്ല.”
‘പ്രഭോ ശിവന് ഈ ഗന്ധം സുഖപ്രദമാണെന്നാണ് എനിക്ക് തോന്നുന്നത്.’ ബൃഹസ്പതി പറഞ്ഞു.
‘ഈ ഗന്ധം എന്‍റെ കൂടെയുള്ളതാണ് പ്രഭോ.’ ശിവന്‍ പറഞ്ഞു. ‘എനിക്കിത് ഇഷ്‍ടമാണ്.’
ദക്ഷന്‍ ഒന്നു ഞെട്ടി. തന്‍റെ മുഖത്തെ നീരസം മറയ്ക്കാന്‍ അദ്ദേഹം യാതൊന്നും ചെയ്തില്ല. എന്നാല്‍ വളരെ പെട്ടെന്നു തന്നെ അദ്ദേഹം ശാന്തത വീണ്ടെടുത്തു. എന്തൊക്കെയായാലും സ്വാമിക്ക് ഈ ദുര്‍ഗന്ധം ഇഷ്‍ടമാണ്. “ബുദ്ധിമുട്ടിച്ചതില്‍ ക്ഷമ ചോദിക്കുന്നു, പ്രഭോ.” പുഞ്ചിരിച്ചുകൊണ്ട് ദക്ഷന്‍ പറഞ്ഞു. “ഞാന്‍ കുടുംബസമേതം അതിഥിമന്ദിരത്തില്‍ എത്തിച്ചേര്‍ന്നു എന്നത് അങ്ങയെ അറിയിക്കാമെന്നു കരുതി.”
‘അത് അറിഞ്ഞതില്‍ സന്തോഷമുണ്ട്. പ്രഭോ.’ ഔപചാരികമായ വന്ദനത്തോടുകൂടി ശിവന്‍ പറഞ്ഞു.

“നന്നായി, ഗംഭീരമായി.” പുഞ്ചിരിച്ചുകൊണ്ട് ദക്ഷന്‍ തന്‍റെ മനസ്സിനെ കീഴടക്കിയിരുന്ന ചോദ്യത്തിലേക്കു കടന്നു. “പ്രഭോ, സോമരസത്തെക്കുറിച്ചു അങ്ങയുടെ അഭിപ്രായമെന്താണ്? അത് ശരിക്കും ദേവപാനീയം തന്നെയല്ലേ?”
“അതെ, മഹാരാജന്‍. അത് ഒരു അദ്ഭുതകരമായ പാനീയമായി എനിക്കു തോന്നുന്നു.”
“അതാണ് ഞങ്ങളുടെ സംസ്കാരത്തിന്‍റെ അടിസ്ഥാനം. “ദക്ഷന്‍ തുടര്‍ന്നു “ഞങ്ങളുടെ രാജ്യത്തുടനീളം സഞ്ചരിച്ചാല്‍ ഞങ്ങളുടെ ജീവിതരീതിയുടെ മേന്മ അങ്ങ് മനസ്സിലാക്കും. അതിനെ സുരക്ഷിതമാക്കുന്നതിനായി എന്തെങ്കിലും ചെയ്യുവാന്‍ അങ്ങേക്ക് തോന്നാതിരിക്കുകയില്ല.”
“മഹാരാജന്‍, അങ്ങയുടെ നാടിനെക്കുറിച്ച് എനിക്ക് വലിയ മതിപ്പുതോന്നുന്നു. ഇത് മഹത്തായ രാജ്യമാണ്. ജനങ്ങളെ നല്ലപോലെ സംരക്ഷിക്കുന്ന രാജ്യമാണിത്. ഈ ജീവിതരീതി സംരക്ഷിച്ചു നിര്‍ത്തേണ്ട ഒന്നാണ്. പക്ഷേ, എനിക്ക് എന്തു ചെയ്യാനാകും എന്ന കാര്യത്തിലാണ് എനിക്ക് ഉറപ്പില്ലാത്തത്. താങ്കളുടെ രാജ്യത്തിന്‍റെ സംസ്കാരം ഏറ്റവും ആധുനികമാണ്. ഞാനാണെങ്കിലോ വെറുമൊരു ഗോത്രവര്‍ഗ്ഗക്കാരനും.”
“പ്രഭോ, വിശ്വാസം വളരെ ശക്തമായ ഒരായുധമാണ്.” അപേക്ഷാരൂപത്തില്‍ കൈകള്‍ കൂപ്പിക്കൊണ്ട് ദക്ഷന്‍ പറഞ്ഞു “ഞങ്ങള്‍ക്ക് അങ്ങയിലുള്ളതുപോലെത്തന്നെ അങ്ങേക്ക് തന്നത്താന്‍ വിശ്വാസമുണ്ടാകണമെന്നതാണ് ഏറ്റവും അത്യാവശ്യമായ കാര്യം. അങ്ങ് കുറച്ചു ദിവസം കൂടി ഈ രാജ്യത്ത് താമസിച്ചാല്‍ അങ്ങയുടെ സാന്നിദ്ധ്യം ഇവിടത്തെ ജനങ്ങളിലുണ്ടാക്കുന്ന പ്രഭാവത്തെക്കുറിച്ചു മനസ്സിലാകും. അപ്പോള്‍ ഈ രാജ്യത്തിനു വേണ്ടി എന്ത്ചെയ്യാന്‍ കഴിയുമെന്ന് അങ്ങേക്കു മനസ്സിലാകും.”
ദക്ഷന്‍റെ ശിശുസഹജമായ വിശ്വാസങ്ങളോട് തര്‍ക്കിക്കുന്നത് ശിവന്‍ ഉപേക്ഷിച്ചു.
ശിവന്‍റെ രക്ഷക്കെത്തുന്നതിനുമുന്‍പ് ബൃഹസ്പതി കണ്ണിറുക്കിക്കാണിച്ചു. “മഹാരാജന്‍, ശിവന് ക്ഷീണം ബാധിച്ചതുപോലെ തോന്നുന്നു. പകലിന് നല്ല ദൈര്‍ഘ്യമുണ്ടായിരുന്നു. അദ്ദേഹം വിശ്രമിക്കട്ടെ. ഇനി നാളെ സംസാരിച്ചാല്‍ പോരെ?”
ദക്ഷന്‍ പുഞ്ചിരിച്ചു. “ബൃഹസ്പതി ഒരുപക്ഷേ, നിങ്ങള്‍ പറഞ്ഞത് ശരിയായിരിക്കും. പ്രഭോ, അങ്ങയെ ശല്യപ്പെടുത്തിയെങ്കില്‍ എന്നോടു ക്ഷമിക്കുക. നാളെ പ്രഭാതഭക്ഷണ സമയത്ത് കാണാം. ഈ രാത്രി സുഖമായിരിക്കട്ടെ.”
“ശുഭരാത്രി” ശിവന്‍ പ്രതിവചിച്ചു.

ദക്ഷന്‍ പ്രഹാര്‍ദീപത്തില്‍ നോക്കിയിരിക്കുന്നേരം സതി ഭക്ഷണം വിളമ്പുന്ന മേശയ്ക്കടുത്ത് ആകാംക്ഷയോടെ ഇരുന്നു. ദക്ഷന്‍റെ ഇടതുഭാഗത്തായി കനകഹാല, ബൃഹസ്പതി, പര്‍വ്വതേശ്വരന്‍ എന്നിവര്‍ ഇരിപ്പുണ്ടായിരുന്നു. ദക്ഷന്‍റെ വലതുഭാഗത്തുള്ള ഇരിപ്പിടം ഒഴിഞ്ഞുകിടക്കുന്നുണ്ടായിരുന്നു. അത് ‘നീലകണ്ഠ’നുള്ളതെന്ന് സതി മനസ്സില്‍ കരുതി. ഒഴിഞ്ഞുകിടന്ന ഇരിപ്പിടത്തിനടുത്തുള്ള മറ്റൊരു ഇരിപ്പിടത്തില്‍ സതിയും അതിനടുത്തുള്ള വലതുഭാഗത്തെ ഇരിപ്പിടത്തില്‍ അവളുടെ അമ്മ വീരിണിയും ഇരിപ്പുണ്ടായിരുന്നു. ഇരിപ്പിടങ്ങള്‍ ശരിയായ ക്രമത്തിലാണ് കിടക്കുന്നതെന്ന് ഉറപ്പുവരുത്താന്‍ ദക്ഷന്‍ വല്ലാതെ ബദ്ധപ്പെട്ടിരുന്നു.
സതി ആ ഏര്‍പ്പാടുകളെല്ലാം നിരീക്ഷിച്ചു. സാധാരണയായി മെലൂഹന്മാര്‍ ഉപയോഗിച്ചിരുന്ന നിലത്തു നിരത്തുന്ന ചെറിയ പതുപതുത്ത ഇരിപ്പിടങ്ങളും ഉയരം കുറഞ്ഞ കൈ ഉയര്‍ത്താവുന്ന ഭക്ഷണം നിരത്തിവെക്കാനുള്ള മേശയുമായിരുന്നില്ല അവിടെ ഉണ്ടായിരുന്നത്. സാധാരണ ഉയരം കൂടിയ മേശയും ഭക്ഷണം കഴിക്കാനിരിക്കുവാനുപയോഗിക്കുന്ന ഉയരമുള്ള ഇരിപ്പിടങ്ങളുമാണ് അവിടെ നിരത്തിയിരുന്നത്. ആരും ഏറെ ഇഷ്‍ടപ്പെട്ടിരുന്ന വാഴയിലകള്‍ക്കു പകരം സ്വര്‍ണ്ണത്തളികകള്‍ സ്ഥലം പിടിച്ചിരുന്നു. രുചിവര്‍ദ്ധകങ്ങളായ മണ്‍കോപ്പകള്‍ക്കുപകരം വെള്ളികൊണ്ടുള്ള കോപ്പകള്‍ സ്ഥലം പിടിച്ചിരിക്കുന്നു. തന്‍റെ പിതാവ് ഈ പ്രാതല്‍ സമാഗമം ഒരു സംഭവമാക്കി മാറ്റിയിരിക്കുന്നുവെന്ന് സതിക്കു തോന്നി. മുന്‍പും പല നീലകണ്ഠന്മാരിലും അദ്ദേഹം തന്‍റെ പ്രതീക്ഷകളര്‍പ്പിച്ചിരുന്ന കാര്യം അവളോര്‍ത്തു. ആ അദ്ഭുതവിദ്യക്കാരെല്ലാം പിന്നീട് വ്യാജന്മാരായിത്തീര്‍ന്നു. തന്‍റെ പിതാവിന് ഒരിക്കല്‍കൂടി അങ്ങനെയൊരു അനുഭവം ഉണ്ടാകരുതെന്ന് അവള്‍ ആഗ്രഹിച്ചു.
ശിവനും നന്തിയും അങ്ങോട്ടുവരുന്നുണ്ടെന്ന് ഒരു വിളംബരക്കാരന്‍ വിളിച്ചുപറഞ്ഞു. ആ ഭഗവാനെ സ്വീകരിക്കാനായി ഔപചാരികമായ നമസ്തേയുമായി ദക്ഷന്‍ എഴുന്നേറ്റു നിന്നപ്പോള്‍ മറ്റൊരാള്‍ക്കു കീഴടങ്ങുന്ന വിധത്തിലുള്ള ചക്രവര്‍ത്തിയുടെ പെരുമാറ്റം കണ്ട് പര്‍വ്വതേശ്വരന്‍ കണ്ണുരുട്ടി. അതേസമയം തന്നെ അബദ്ധവശാല്‍ താഴേക്കു തട്ടിയിട്ട ഒരു കോപ്പ എടുക്കുവാനായി സതി താഴേക്കു കുനിഞ്ഞു.
“പ്രഭോ,” ആ മേശക്കു ചുറ്റും നിന്നിരുന്ന ആളുകള്‍ക്കു നേരെ ചൂണ്ടി ദക്ഷന്‍ പറഞ്ഞു “അങ്ങേക്കറിയുന്നതുപോലെ ഇത് കനകഹാല, അത് ബൃഹസ്പതി, അപ്പുറത്ത് പര്‍വ്വതേശ്വരന്‍ ഇവിടെ വലത്തേ അറ്റത്ത് എന്‍റെ പത്നി വീരിണി.”
വീരിണിക്കുനേരെ നമസ്തേ എന്ന് അഭിവാദ്യം ചെയ്തശേഷം പുഞ്ചിരിയോടെ ശിവന്‍ തലകുനിച്ച് വന്ദിച്ചു.
“അതിനടുത്തത്” എന്നു പറഞ്ഞുകൊണ്ട് ദക്ഷന്‍ വിശാലമായി പുഞ്ചിരിച്ചുകൊണ്ടുനിന്നപ്പോള്‍ താഴെനിന്നും പൊക്കിയെടുത്ത കോപ്പയുമായി സതി ഉയര്‍ന്നുവന്നു. “എന്‍റെ പുത്രി സതി രാജകുമാരി.”
തന്‍റെ ജീവന്‍ തനിക്കുനേരെ തുറിച്ചുനോക്കുന്നതുകണ്ടപ്പോള്‍ ശിവന്‍റെയുള്ളില്‍ നിന്നും ഒരു ദീര്‍ഘനിശ്വാസം പുറത്തുവന്നു. അവന്‍റെ ഹൃദയം ഭ്രാന്തമായ താളത്തില്‍ സ്പന്ദിച്ചു. ഈ ലോകത്തില്‍വെച്ച് താന്‍ ഏറ്റവും ഇഷ്‍ടപ്പെടുന്ന ആ സുഗന്ധത്തിന്‍റെ ഒരു സ്പര്‍ശം തനിക്കു ലഭിച്ചുവെന്ന് അവന് ആണയിടാന്‍ സാധിച്ചു. സൂര്യാസ്തമയസമയത്ത് പരിശുദ്ധ തടാകം പ്രസരിപ്പിക്കുന്ന ആ സുഗന്ധം. മുന്‍പ് സംഭവിച്ചതുപോലെ ഇപ്പോഴും അവനാ മന്ത്രജാലത്തിന് വശംവദനായി.
അസ്വസ്ഥതയാര്‍ന്ന ഒരു മൗനം ആ മുറിയില്‍ നിറഞ്ഞുനിന്നു. സതിയുടെ കൈയില്‍നിന്ന് ഒരിക്കല്‍കൂടി താഴെവീണ നിര്‍ഭാഗ്യവതിയായ വെള്ളിക്കോപ്പയുടെ ശബ്‍ദമല്ലാതെ മറ്റൊന്നും അവിടെ ഉയര്‍ന്നുകേട്ടില്ല. നിലത്തുകിടന്നുരുണ്ട ആ കോപ്പയുടെ ശബ്‍ദം സതിയുടെ നിര്‍ന്നിമേഷമായ നോട്ടത്തെ തെല്ല് അലോസരപ്പെടുത്തി. അമാനുഷികമായ പരിശ്രമത്തിലൂടെ തന്‍റെ മുഖത്തെ നടുക്കത്തിന്‍റെ ഭാവം മറച്ചുപിടിക്കുവാന്‍ അവള്‍ ശ്രമിച്ചു. തൊട്ടുമുന്‍പ് ശിവനോടൊത്ത് നൃത്തം ചെയ്തതുപോലെ കിതക്കുന്നുണ്ടായിരുന്നു അവള്‍. അവളുടെ ആത്മാവും അതുതന്നെയാണ് ചെയ്തുകൊണ്ടിരുന്നത് എന്ന കാര്യമാണ് അവള്‍ക്കു മനസ്സിലാകാതിരുന്നത്.
അദ്ഭുതസ്തബ്‍ധരായ ആ ഇണകളെ ദക്ഷന്‍ ആഹ്ലാദപൂര്‍വ്വം നോക്കി. താന്‍ ചിട്ടപ്പെടുത്തിയ നാടകം ഭംഗിയായി അവതരിപ്പിക്കപ്പെടുന്നത് നോക്കിനില്ക്കുന്ന ഒരു സൂത്രധാരന്‍റെ ഭാവമായിരുന്നു അദ്ദേഹത്തിന്. ശിവന്‍റെ തൊട്ടുപുറകില്‍ നിന്നിരുന്ന നന്തിക്ക് സതിയുടെ ഭാവം വ്യക്തമായി കാണാമായിരുന്നു. പൊടുന്നനെ അയാള്‍ക്കെല്ലാം വ്യക്തമായി. നൃത്തപരിശീലനവും വികര്‍മസ്പര്‍ശവും ശുദ്ധീകരണവും സ്വാമിയുടെ അസ്വസ്ഥതയും അയാള്‍ ഉള്‍ക്കൊണ്ടു. അയാളുടെ ഒരുവശം ഭയപ്പെട്ടപ്പോള്‍ മറ്റൊരുഭാഗം അതെല്ലാം പെട്ടെന്ന് സമന്വയിച്ചെടുത്തു. തന്‍റെ സ്വാമിക്ക് ഇതാണ് താല്പര്യമെങ്കില്‍ തനിക്കു കഴിയാവുന്ന വിധത്തിലെല്ലാം അതിനെ പിന്തുണക്കുമെന്ന് അയാള്‍ നിശ്ചയിച്ചു. അപ്രതീക്ഷിതമായ ഈ സാഹചര്യത്തിന്‍റെ വ്യംഗ്യത്തെക്കുറിച്ച് കടുത്ത ആലോചനയിലേര്‍പ്പെട്ട ബൃഹസ്പതി ആ ഇണകളെ നോക്കിക്കൊണ്ടു നിന്നു. പര്‍വ്വതേശ്വരന്‍ അവിടെ നടക്കുന്ന കാര്യങ്ങളെല്ലാം മറച്ചുപിടിക്കാത്ത വെറുപ്പോടെ നോക്കിക്കാണുന്നുണ്ടായിരുന്നു. അവിടെ നടക്കുന്ന കാര്യങ്ങളെല്ലാം തെറ്റായിരുന്നു. അസാന്മാര്‍ഗ്ഗികവും നിയമവിരുദ്ധവുമായിരുന്നു.
“പ്രഭോ.” വലതുഭാഗത്ത് ഒഴിഞ്ഞുകിടക്കുന്ന ഇരിപ്പിടത്തിലേക്കു ചൂണ്ടി ദക്ഷന്‍ പറഞ്ഞു “അങ്ങ് ദയവായി അവിടെ ഇരിക്കണം, എന്നിട്ട് നമുക്ക് ആരംഭിക്കാം.”
ശിവന്‍ പ്രതികരിച്ചില്ല. അവന്‍ ദക്ഷന്‍റെ വാക്കുകള്‍ കേട്ടില്ലായിരുന്നു. സതിയുടെ ശ്വാസോച്ഛ്വാസത്തിന്‍റെ താളമൊപ്പിച്ച സ്വരം മാത്രം കേള്‍ക്കുന്ന ലോകത്തായിരുന്നു അവന്‍ അടുത്ത ഏഴുജന്മങ്ങളില്‍ ആനന്ദനൃത്തം ചവിട്ടാന്‍ ഉതകുന്ന ഈണങ്ങളായിരുന്നു അവ.
“പ്രഭോ…” അല്പം കൂടി ഉച്ചത്തില്‍ ദക്ഷന്‍ ആവര്‍ത്തിച്ചു.
ശ്രദ്ധ പതറിപ്പോയ ശിവന്‍ മറ്റൊരു ലോകത്തില്‍ നിന്നെന്നപോലെ ദക്ഷനെ നോക്കി.
“അങ്ങ് ഉപവിഷ്‍ടനാകണം പ്രഭോ.” ദക്ഷന്‍ പറഞ്ഞു.
“തീര്‍ച്ചയായും മഹാരാജന്‍.” അമ്പരപ്പുമൂലം കണ്ണുകള്‍ പിന്‍വലിച്ചുകൊണ്ട് ശിവന്‍ പറഞ്ഞു.
ശിവന്‍ ഇരുന്നു കഴിഞ്ഞപ്പോള്‍ ഭക്ഷണം എത്തി. മെലൂഹന്മാര്‍ വളരെയധികം ഇഷ്‍ടപ്പെട്ടിരുന്ന പ്രാതല്‍ വിഭവമായിരുന്നു അത്. അരിയും ഉഴുന്നും പുളിപ്പിച്ചെടുത്തശേഷം കനത്ത ഉരലിലിട്ട് ഇടിച്ചു പൊടിയാക്കുന്നു. ശേഷം ഈ മിശ്രിതം വാഴയിലയിലാക്കി കുഴല്‍പോലെ ചുരുട്ടിയെടുത്ത് ആവികയറ്റിക്കൊടുക്കുന്നു. അത് ആ വാഴയിലയില്‍തന്നെ എരിവും പുളിയും ചേര്‍ത്ത പയറുവര്‍ഗ്ഗങ്ങള്‍ക്കൊപ്പം വിളമ്പുന്നു. ഇഡ്ഢലി എന്നാണ് ഈ സ്വാദിഷ്‍ടമായ വിഭവം അറിയപ്പെട്ടിരുന്നത്.
“താങ്കളാണോ നീലകണ്ഠന്‍?” നടുങ്ങിപ്പോയ സതി ശബ്‍ദം താഴ്ത്തി ശിവനോടു മന്ത്രിച്ചു.
“കാഴ്ചയ്ക്ക് അങ്ങനെയാണ്.” കളിയായി ചിരിച്ചുകൊണ്ട് ശിവന്‍ പറഞ്ഞു. “സംപ്രീതയായോ?”
പുച്ഛത്തോടെ പുരികക്കൊടി ഉയര്‍ത്തിക്കൊണ്ടാണ് അവളതിനു മറുപടി പറഞ്ഞത്. ആ മുഖപടം മടങ്ങിയെത്തിയിരുന്നു. “ഞാനെന്തിന് സംപ്രീതയാകണം?”
“എന്ത്?”
“പ്രഭോ,”ദക്ഷന്‍ വിളിച്ചു.
“പറയൂ പ്രഭോ.” ദക്ഷനുനേരെ തിരിഞ്ഞുകൊണ്ട് ശിവന്‍ പറഞ്ഞു.
“ഞാന്‍ ആലോചിക്കുകയായിരുന്നു.” ദക്ഷന്‍ പറഞ്ഞു. “ഇന്ന് വൈകുന്നേരത്തോടെ ഞങ്ങളുടെ പൂജ അവസാനിക്കും. എങ്കിലും ബൃഹസ്പതിയുമായി ചില കാര്യങ്ങള്‍ ആലോചിക്കുന്നതിനായി രണ്ടുദിവസം കൂടി എനിക്കിവിടെ താമസിക്കേണ്ടിവരും. ഈ രണ്ടുദിവസം വീരിണിയേയും സതിയേയും ഇവിടെ താമസിപ്പിച്ച് മുഷിപ്പിക്കേണ്ട ആവശ്യമുണ്ടെന്ന് തോന്നുന്നില്ല.”
“നന്ദിയുണ്ട് മഹാരാജന്‍.” കൗശലപൂര്‍ണ്ണമായ പുഞ്ചിരിയോടെ ബൃഹസ്പതി പറഞ്ഞു. “മന്ദര പര്‍വ്വതത്തില്‍ രാജകുടുംബത്തിനുള്ള ഈ വിശ്വാസം ഏറ്റവും ആത്മവിശ്വാസം നല്കുന്നതാണ്.”
ആ മേശയ്ക്കു ചുറ്റുമിരുന്ന ഏവരും പൊട്ടിച്ചിരിച്ചു. മാന്യതപാലിച്ചുകൊണ്ട് ദക്ഷനും ആ ചിരിയില്‍ പങ്കുചേര്‍ന്നു.
“ബൃഹസ്പതി, ഞാന്‍ എന്താണുദ്ദേശിച്ചതെന്ന് അങ്ങേക്ക് മനസ്സിലായല്ലോ?” തലകുലുക്കിക്കൊണ്ട് ദക്ഷന്‍ പറഞ്ഞു. ശിവന്‍റെ നേര്‍ക്ക് തിരിഞ്ഞുകൊണ്ട് അദ്ദേഹം തുടര്‍ന്നു “നാളെ രാവിലെ അങ്ങ് ദേവഗിരിയിലേക്ക് പോകാന്‍ പദ്ധതിയിട്ടിട്ടുണ്ടെന്നാണ് എനിക്കു ലഭിച്ച വിവരം. വീരിണിയും സതിയും അങ്ങയെ അനുഗമിക്കുകയാണെങ്കില്‍ അത് നന്നായിരിക്കുമെന്നാണ് എനിക്കു തോന്നുന്നത്. രണ്ടു ദിവസത്തിനുശേഷം ബാക്കിയുള്ള ആളുകള്‍ക്ക് അങ്ങേക്കൊപ്പം എത്തിച്ചേരാന്‍ സാധിക്കും.”
സതി അസ്വസ്ഥയായി തല ഉയര്‍ത്തിനോക്കി. എന്തുകൊണ്ടാണെന്നറിഞ്ഞുകൂടാ, ഈ പദ്ധതി അംഗീകരിക്കരുതെന്ന് തന്നോടാരോ പറയുന്നതുപോലെ സതിക്കു തോന്നി. എന്നാല്‍ അവളുടെ മനസ്സിന്‍റെ മറുപാതി ഇതില്‍ ഭയക്കാനൊന്നുമില്ലെന്ന് അവളോടു പറഞ്ഞു. ഒരു വികര്‍മയായി ജീവിച്ച ആ എണ്‍പത്തിയഞ്ചുവര്‍ഷത്തില്‍ ഒരിക്കല്‍പോലും അവള്‍ നിയമം ലംഘിച്ചിട്ടില്ല. എന്താണ് ശരി അല്ലെങ്കില്‍ ശരിയല്ലാത്തതെന്താണ് എന്ന് തിരിച്ചറിയാനുള്ള ആത്മനിയന്ത്രണം അവള്‍ക്കുണ്ടായിരുന്നു.
എന്നാല്‍ ശിവന് അങ്ങനെയുള്ള മനസ്സാക്ഷിക്കുത്തൊന്നുമുണ്ടായിരുന്നില്ല. വളരെ പ്രകടമായ സന്തോഷത്തോടെ ശിവന്‍ പറഞ്ഞു “മഹാരാജന്‍, അത് നല്ല ആശയമാണെന്ന് എനിക്കു തോന്നുന്നു. എനിക്കും നന്തിക്കും രാജ്ഞിയോടും രാജകുമാരിയോടുമൊത്ത് ദേവഗിരിയിലേക്കു സഞ്ചരിക്കാമല്ലോ.”
“അപ്പോള്‍ അത് തീരുമാനമായി.” പ്രകടമായും തൃപ്തനായിക്കഴിഞ്ഞ ദക്ഷന്‍ പറഞ്ഞു.പിന്നെ പര്‍വ്വതേശ്വരനുനേരെ തിരിഞ്ഞുകൊണ്ട് അദ്ദേഹം പറഞ്ഞു “പര്‍വ്വതേശ്വരാ, അരിഷ്‍ടനേമി സൈനികസംഘത്തെ രണ്ടാക്കി വിഭജിച്ചുകൊണ്ട് അവരുടെ മടക്കയാത്രക്കുള്ള ഏര്‍പ്പാടു ചെയ്യണം.”
“മഹാരാജന്‍, അത് ബുദ്ധിപരമാണെന്ന് എനിക്കു തോന്നുന്നില്ല.” പര്‍വ്വതേശ്വരന്‍ പറഞ്ഞു. “അരിഷ്‍ടനേമിയുടെ വലിയൊരു ഭാഗം ഇപ്പോള്‍ ദേവഗിരിയില്‍ സാധനങ്ങള്‍ മാറ്റുന്നതിന്‍റെ തയ്യാറെടുപ്പിലാണ്. മന്ദരപര്‍വ്വതത്തിലെ സുരക്ഷാഭടന്മാരെ ഒരു വിധത്തിലും കുറയ്ക്കാനാവില്ല. രണ്ട് യാത്രാ സംഘത്തിനാവശ്യമായ സൈനികര്‍ നമുക്കുണ്ടാവില്ല. ഒരുവേള, മറ്റന്നാള്‍ നമുക്കെല്ലാവര്‍ക്കും ഒരുമിച്ച് പോകാന്‍ കഴിഞ്ഞേക്കും.”
“അതൊന്നും ഒരു പ്രശ്നമാവില്ലെന്നാണ് എനിക്കു തോന്നുന്നത്.” ദക്ഷന്‍ പറഞ്ഞു. “ഒരു അരിഷ്‍ടനേമി അന്‍പതു ശത്രു സൈനികര്‍ക്ക് തുല്യം നില്ക്കുന്നതാണെന്നല്ലേ താങ്കള്‍ പറയാറുള്ളത്? അത് തീരുമാനിച്ചു കഴിഞ്ഞു. ഭഗവാന്‍ നീലകണ്ഠനും വീരിണിയും സതിയും നാളെ രാവിലെ പോകുന്നു. ദയവായി അതിനുള്ള ഏര്‍പ്പാടുകള്‍ ചെയ്യണം.”
പര്‍വ്വതേശ്വരന്‍ അസന്തുഷ്‍ടനായി തന്‍റെ ചിന്തകളിലേക്കു മടങ്ങിയപ്പോള്‍ ശിവനും സതിയും പരസ്പരം മന്ത്രിക്കുവാന്‍ തുടങ്ങി.
“താങ്കള്‍ ശുദ്ധീകരണത്തിനു പോയിരുന്നില്ലേ?” സതി ഗൗരവത്തോടെ ചോദിച്ചു.
“ഉവ്വ്.” ശിവന്‍ പറഞ്ഞു. അവന്‍ കള്ളം പറഞ്ഞതായിരുന്നില്ല. ദേവഗിരിയിലെ അവസാനത്തെ രാത്രിയില്‍ അവന്‍ ശുദ്ധീകരണചടങ്ങിനു പോവുകയുണ്ടായി. അത് വേണമെന്ന് അവന് തോന്നിയിരുന്നില്ല. എങ്കിലും വീണ്ടും കണ്ടുമുട്ടുമ്പോള്‍ സതി അക്കാര്യം ചോദിക്കുമെന്ന് അവനറിയാമായിരുന്നു. അവളോട് കള്ളം പറയുവാന്‍ അവന്‍ ഇഷ്‍ടപ്പെട്ടിരുന്നില്ല.
“ശുദ്ധീകരണം എന്ന ആശയംതന്നെ ഒരു അസംബന്ധമാണെന്നാണ് എനിക്കു തോന്നുന്നത്.” ശിവന്‍ മന്ത്രിച്ചു. “യഥാര്‍ത്ഥത്തില്‍ വികര്‍മ എന്ന അനുഷ്ഠാനം തന്നെ അപഹാസ്യമാണെന്നാണ് എന്‍റെ വിശ്വാസം. മെലൂഹയില്‍ ഉള്ള നീതിയുക്തമല്ലാത്ത ചില കാര്യങ്ങളില്‍ ഒന്നാണിത്. അതിന് മാറ്റം വരേണ്ടതാണ്.”
സതി പൊടുന്നനെ ശിവനെ നോക്കി. അവളുടെ മുഖം ഭാവരഹിതമായിരുന്നു. അവളുടെ മനസ്സിലൂടെ അപ്പോള്‍ സഞ്ചരിച്ചുകൊണ്ടിരുന്ന ആലോചനകളെ അളന്നെടുക്കാനെന്ന മട്ടില്‍ ശിവന്‍ അവളുടെ കണ്ണുകളിലേക്ക് ഉറ്റുനോക്കി. പക്ഷേ, അയാളുടെ ചിന്തകള്‍ ചെന്നുകൊണ്ടത് ശൂന്യമായ ഒരിടത്തായിരുന്നു.

പിറ്റേദിവസം രണ്ടാം യാമമാരംഭിച്ചപ്പോള്‍ ശിവനും വീരിണിയും സതിയും നന്ദിയും ദേവഗിരിയിലേക്കു പുറപ്പെട്ടു. നൂറ് അരിഷ്‍ടനേമികള്‍ അവര്‍ക്കൊപ്പമുണ്ടായിരുന്നു. അവരെ യാത്രയാക്കുന്നതിനായി ദക്ഷനും പര്‍വ്വതേശ്വരനും കനകഹാലയും പുറത്തു വന്നുനിന്നു. നേരത്തെ നിശ്ചയിച്ചിരുന്ന ചില പരീക്ഷണങ്ങളില്‍ വ്യാപൃതനായിരുന്നു ബൃഹസ്പതി.
ചക്രവര്‍ത്തിയും കുടുംബവും യാത്രചെയ്യുമ്പോള്‍ ആ രഥത്തിനിരുവശത്തുമായി നാല് രഥങ്ങള്‍ അകമ്പടിയായി സഞ്ചരിക്കണമെന്നുണ്ടായിരുന്നതിനാല്‍ ആ സംഘത്തിന് ഒരൊറ്റ രഥത്തില്‍തന്നെ സഞ്ചരിക്കേണ്ടതുണ്ടായിരുന്നു. രാജകീയ സംഘം അഞ്ച് രഥങ്ങളിലായാണ് വന്നിരുന്നത് എന്നതിനാല്‍ ഈ സംഘത്തിന് സഞ്ചരിക്കുവാന്‍ ഒരൊറ്റ രഥമേ ബാക്കിയുണ്ടായിരുന്നുള്ളൂ. പകരം വാഹനമില്ലാതെ രാജകുടുംബത്തിലെ അംഗങ്ങള്‍ സഞ്ചരിക്കുന്നതില്‍ പര്‍വ്വതേശ്വരന് എതിര്‍പ്പുണ്ടായിരുന്നു. എന്നാല്‍ അദ്ദേഹത്തിന്‍റെ എതിര്‍പ്പുകളെയെല്ലാം ദക്ഷന്‍ മറികടന്നു.
വാഹനത്തിനകത്തെ സൗകര്യപ്രദമായ ഇരിപ്പിടത്തിലിരുന്നപ്പോള്‍ സതി ഒരുകാര്യം ശ്രദ്ധിച്ചു. ശിവന്‍ അപ്പോഴും കഴുത്ത് ആവരണംകൊണ്ട് മൂടിക്കെട്ടിയിരുന്നു. “എന്തുകൊണ്ടാണ് താങ്കള്‍ എല്ലായ്പ്പോഴും കഴുത്ത് മൂടിക്കെട്ടുന്നത്?”
“നീലകണ്ഠം കാണുമ്പോള്‍ എല്ലാവരും അതുതന്നെ ശ്രദ്ധിക്കും. എനിക്കത് വല്ലാത്ത അസ്വസ്ഥതയുണ്ടാക്കുന്നു. അതുകൊണ്ടാണ് ഞാനത് മൂടിക്കെട്ടുന്നത്.” ശിവന്‍ പറഞ്ഞു.
“പക്ഷേ, നിങ്ങളിത് ശീലിച്ചല്ലേ മതിയാവൂ. ഈ നീലനിറം അപ്രത്യക്ഷമാകാന്‍ പോകുന്നില്ലല്ലോ.”
“സത്യമാണ്.” ശിവന്‍ പുഞ്ചിരിയോടെ പറഞ്ഞു. “പക്ഷേ, അത് ശീലമാകുംവരെ ഈ ആവരണമായിരിക്കും എന്‍റെ സുരക്ഷാ കവചം.”
യാത്രാസംഘം പുറപ്പെട്ടു പോന്നു കഴിഞ്ഞപ്പോള്‍ പര്‍വ്വതേശ്വരനും കനകഹാലയും ദക്ഷന്‍റെ സമീപമെത്തി.
“ആ മനുഷ്യനില്‍ അങ്ങേക്കെന്താണ് ഇത്ര വിശ്വാസം മഹാരാജന്‍?” പര്‍വ്വതേശ്വരന്‍ ദക്ഷനോടു ചോദിച്ചു. “ആദരവ് ആര്‍ജ്ജിക്കുവാനുള്ള യാതൊരു കാര്യവും അയാള്‍ ചെയ്തിട്ടില്ല. വേണ്ടത്ര പരിശീലനമൊന്നും ലഭിച്ചിട്ടില്ലാത്ത ഇയാള്‍ക്കെങ്ങനെയാണ് നമ്മെ വിജയത്തിലേക്ക് നയിക്കാന്‍ സാധിക്കുക? നീലകണ്ഠന്‍ എന്ന ആശയം പൂര്‍ണ്ണമായും നമ്മുടെ ചട്ടങ്ങള്‍ക്ക് വിരുദ്ധമാണ്. കഴിവ് തെളിയിച്ചെങ്കില്‍ മാത്രമാണ് മെലൂഹയില്‍ ഒരു വ്യക്തിക്ക് എന്തെങ്കിലും ചുമതലകള്‍ നല്കുന്ന പതിവുള്ളത്. അതിന്‍റെ അടിസ്ഥാനത്തിലാണ് അയാള്‍ക്ക് പരിശീലനം നല്കപ്പെടുന്നത്.”
“നമ്മളിപ്പോള്‍ ഒരു യുദ്ധത്തിന്‍റെ സാഹചര്യം നേരിട്ടുകൊണ്ടിരിക്കുകയാണ് പര്‍വ്വതേശ്വരന്‍.” ദക്ഷന്‍ പ്രതിവചിച്ചു. “അപ്രഖ്യാപിതമായ യുദ്ധം. അതേസമയം ഒരു യുദ്ധസമാനമായ സാഹചര്യം. ആഴ്ചതോറും നമ്മള്‍ തീവ്രവാദികളുടെ ആക്രമണം നേരിടുന്നു. ഭീരുക്കളായ ചന്ദ്രവംശികള്‍ നേരിട്ടുവന്ന് ആക്രമിക്കാത്തതിനാല്‍ നമുക്കവരോട് നേരിട്ട് യുദ്ധം ചെയ്യാന്‍ കഴിയുന്നില്ല. അവരുടെ രാജ്യാതിര്‍ത്തിയെ നേരിട്ടാക്രമിക്കാന്‍ തക്കവണ്ണമുള്ള സൈനികരുടെ എണ്ണം നമുക്കില്ല. നമ്മുടെ ‘ചട്ട’ങ്ങളാകട്ടെ വേണ്ടവിധം പ്രവര്‍ത്തിക്കുന്നില്ല. നമുക്ക് ഒരു അദ്ഭുതത്തിന്‍റെ ആവശ്യമുണ്ട്. യുക്തി നിയമങ്ങള്‍ മറന്ന് നമ്മള്‍ വിശ്വാസത്തില്‍ അര്‍പ്പിതരാകുമ്പോഴാണ് അദ്ഭുതങ്ങള്‍ ഉണ്ടാകുന്നതെന്നാണ് യാദൃച്ഛികമായ കണ്ടുപിടിത്തങ്ങളുടെ അടിസ്ഥാന നിയമങ്ങള്‍ പറയുന്നത്. എനിക്ക് നീലകണ്ഠനില്‍ വിശ്വാസമുണ്ട്. എന്‍റെ ജനങ്ങള്‍ക്കും.”
“പക്ഷേ, ശിവന് അവനവനില്‍തന്നെ വിശ്വാസമില്ല. അയാള്‍ക്ക് സ്വയം ഒരു രക്ഷകനാകാന്‍ കഴിയുന്നില്ലെങ്കില്‍ പിന്നെ നമുക്കെങ്ങനെ അയാളെ നമ്മുടെ രക്ഷകനാകണമെന്ന് നിര്‍ബ്ബന്ധിക്കാന്‍ കഴിയും.?”
“സതി അത് മാറ്റിക്കൊള്ളും.”
“പ്രഭോ, സ്വന്തം മകളെ അങ്ങ് അതിനുള്ള പ്രലോഭനമായി ഉപയോഗിക്കുകയാണോ?” ചകിതനായിപ്പോയ പര്‍വ്വതേശ്വരന്‍ ചോദിച്ചു “സ്വന്തം കാമാസക്തി പൂര്‍ത്തീകരിക്കുന്നതിന്നുള്ള പ്രതിഫലമായി നമ്മളെ സഹായിക്കാനൊരുങ്ങുന്ന ഒരു രക്ഷകനെയാണോ അങ്ങ് ആഗ്രഹിക്കുന്നത്?”
“അത് കാമാസക്തിയല്ല.”
ദക്ഷന്‍റെ പ്രതികരണം കണ്ട് നടുങ്ങിപ്പോയ പര്‍വ്വതേശ്വരനും കനകഹാലയും നിശ്ശബ്‍ദരായി.
“ഞാന്‍ ഏതുതരത്തിലുള്ള ഒരു പിതാവാണെന്നാണ് നിങ്ങള്‍ കരുതുന്നത്?” ദക്ഷന്‍ ചോദിച്ചു. “ഞാനെന്‍റെ മകളെ അങ്ങനെയൊക്കെ ഉപയോഗിക്കുമെന്ന് നിങ്ങള്‍ വിചാരിക്കുന്നുണ്ടോ? അവള്‍ക്കൊരുപക്ഷേ, ആ ദേവന്‍റെ സാമീപ്യത്തില്‍ സംതൃപ്തിയും സന്തോഷവും അനുഭവപ്പെടുന്നുണ്ടാകാം. അവള്‍ അനവധി യാതനകള്‍ അനുഭവിച്ചുകഴിഞ്ഞവളാണ്. അവള്‍ സന്തോഷവതിയായി ഇരിക്കണമെന്നാണ് എന്‍റെ ആഗ്രഹം. അങ്ങനെ സംഭവിക്കുമ്പോള്‍ അതെന്‍റെ രാജ്യത്തെ സഹായിക്കുമെങ്കില്‍ അതിലെന്താണ് കുഴപ്പം?”
പര്‍വ്വതേശ്വരന്‍ എന്തോ പറയാനാഞ്ഞതായിരുന്നു. പക്ഷേ, അത് പറയാതിരിക്കുന്നതാണ് നല്ലതെന്ന് അദ്ദേഹത്തിനു തോന്നി.
“നമുക്ക് ചന്ദ്രവംശികളുടെ ആശയസംഹിതകളെ നശിപ്പിച്ചേ മതിയാവൂ.” ദക്ഷന്‍ തുടര്‍ന്നു. “അതിനുള്ള ഒരേ ഒരു മാര്‍ഗ്ഗം നമ്മുടെ ജീവിതരീതി കൊണ്ടു ലഭിക്കുന്ന സദ്‍ഫലങ്ങള്‍ സ്വദീപിലെ ജനങ്ങള്‍ക്കു നല്കുകയെന്നതാണ്. സ്വദീപിലെ സാധാരണക്കാര്‍ക്ക് അത് ഇഷ്‍ടമായിരിക്കും. പക്ഷേ, ചന്ദ്രവംശി ഭരണാധികാരികള്‍ അതില്‍നിന്ന് നമ്മെ തടയും. അവരത് പ്രതിരോധിക്കുവാനായി എല്ലാവിധ ശ്രമങ്ങളും നടത്തും. പക്ഷേ, അവര്‍ക്ക് നീലകണ്ഠന്‍റെ നേതൃത്വത്തിലുള്ള ജനസഞ്ചയത്തെ നേരിടുക പ്രയാസമായിരിക്കും. സതി ഒപ്പമുണ്ടെങ്കില്‍ ചന്ദ്രവംശികള്‍ക്കെതിരായി നമ്മളെ നയിക്കുന്ന കാര്യം ശിവന്‍ നിരസിക്കുന്ന പ്രശ്നമേ ഉദിക്കുന്നില്ല.”
“പക്ഷേ, മഹാരാജന്‍ അങ്ങയുടെ മകളെ പ്രണയിക്കുന്നു എന്ന കാരണത്താല്‍ ശിവഭഗവാന്‍ നമ്മുടെ ഭാഗത്തുനില്ക്കുമെന്നു അങ്ങ് കരുതുന്നുണ്ടോ?” കനകഹാല ചോദിച്ചു.
“ഭവതിക്ക് കാര്യം മനസ്സിലായിട്ടില്ല. നമ്മുടെ ഭാഗത്ത് നില്ക്കണമെന്ന് ആരും അദ്ദേഹത്തെ ബോധ്യപ്പെടുത്തേണ്ടതില്ല.” ദക്ഷന്‍ പറഞ്ഞു. “അദ്ദേഹം നമ്മുടെ ഭാഗത്തു തന്നെയാണ് നിലയുറപ്പിച്ചിട്ടുള്ളത്. നമ്മുടെ സംസ്കാരം മഹത്തായ ഒന്നുതന്നെ. അത് കാണാതിരിക്കുന്നവന്‍ തീര്‍ത്തും അന്ധനായിരിക്കണം. നമ്മളെ നയിക്കുവാനായി നീലകണ്ഠനു വേണ്ടത് തന്നിലുള്ള വിശ്വാസവും പ്രചോദനവുമാണ്. സതിയോട് കൂടുതല്‍ അടുക്കുന്തോറും അദ്ദേഹത്തിന് സ്വന്തം കഴിവിലുള്ള വിശ്വാസം വര്‍ദ്ധിച്ചുകൊള്ളും.”
“പക്ഷേ, മഹാരാജന്‍ അതൊക്കെ എങ്ങനെ സംഭവിക്കും?” ചുണ്ടു കോട്ടിക്കൊണ്ട് പര്‍വ്വതേശ്വരന്‍ ചോദിച്ചു.
ഒരു മനുഷ്യന്‍റെ ജീവിതത്തില്‍ ഏറ്റവും ശക്തമായ സ്വാധീനം ചെലുത്തുന്ന ശക്തി എന്താണെന്ന് അങ്ങേക്കറിയാമോ?” ദക്ഷന്‍ ചോദിച്ചു.
“കനകഹാലയും പര്‍വ്വതേശ്വരനും ഒന്നും മനസ്സിലാകാത്തതുപോലെ ദക്ഷനെ നോക്കിനിന്നു.
“അവന്‍ ഏറ്റവും ഇഷ്‍ടപ്പെടുന്ന വ്യക്തിയെ പ്രീതിപ്പെടുത്തുവാനുള്ള തീവ്രമായ ആഗ്രഹം.” ദക്ഷന്‍ ഉറപ്പിച്ചു പറഞ്ഞു. “എന്നെ നോക്കൂ. ഞാന്‍ എല്ലായ്പ്പോഴും എന്‍റെ പിതാവിനെ സ്നേഹിച്ചു. അദ്ദേഹത്തിന്‍റെ പ്രീതി പിടിച്ചുപറ്റുവാനുള്ള ആഗ്രഹമാണ് ഇന്നും എന്നെ മുന്നോട്ടു നയിക്കുന്നത്. അദ്ദേഹത്തിന്‍റെ മരണശേഷവും എന്നെനോക്കി അദ്ദേഹം അഭിമാനം കൊള്ളണം എന്നാണ് ഞാന്‍ ആഗ്രഹിക്കുന്നത്. ഭാരതം മുഴുവനും സൂര്യവംശികളുടെ ജീവിതരീതി സ്ഥാപിക്കണമെന്ന ദൗത്യമാണ് എന്നെ ഇപ്പോഴും മുന്നോട്ടു നയിക്കുന്നത്. നീലകണ്ഠന് സതിയെ സംപ്രീതയാക്കണമെന്ന മോഹം കലശലായി ഉണരുമ്പോള്‍ തന്‍റെ ദൗത്യം പൂര്‍ത്തീകരിക്കുവാനായി അദ്ദേഹം പ്രവര്‍ത്തിക്കും.”
ആ വാദത്തിലെ യുക്തിയോട് യോജിക്കാത്ത മട്ടില്‍ മുഖം കോട്ടിയെങ്കിലും പര്‍വ്വതേശ്വരന്‍ നിശ്ശബ്‍ദനായിത്തന്നെ ഇരുന്നു.
“എന്നാല്‍ സതി വ്യത്യസ്തമായ മറ്റെന്തെങ്കിലും കാര്യം ആഗ്രഹിച്ചാല്‍?” കനകഹാല ചോദിച്ചു. “തന്‍റെ ഭര്‍ത്താവ് എല്ലായ്പ്പോഴും തന്നോടൊപ്പം തന്നെ ഉണ്ടായിരിക്കണമെന്ന നിര്‍ബ്ബന്ധം മുന്നോട്ടുവെച്ചാല്‍?”
“എന്‍റെ മകളെ എനിക്കറിയാം.” ആത്മവിശ്വാസത്തോടെ ദക്ഷന്‍ പറഞ്ഞു. “അവളെ പ്രീതിപ്പെടുത്തുവാന്‍ എന്താണ് വേണ്ടതെന്നും എനിക്കറിയാം.”
“അതൊരു രസകരമായ കാഴ്ചപ്പാടാണ് പ്രഭോ.” കനകഹാല പുഞ്ചിരിച്ചു. അറിയുവാനുള്ള താല്പര്യം കൊണ്ട് ചോദിക്കുകയാണ്. ഒരു സ്ത്രീയുടെ ജീവിതത്തിലെ ഏറ്റവും വലിയ ശക്തിയെന്താണ്?”
ദക്ഷന്‍ ഉറക്കെ പൊട്ടിച്ചിരിച്ചു. “എന്തേ അങ്ങനെ ചോദിക്കാന്‍? ഭവതിക്കറിയില്ലേ?”
“ശരി, എന്‍റെ ജീവിതത്തിലെ ഏറ്റവും വലിയ മോഹം ഭര്‍തൃമാതാവ് ഉണര്‍ന്നെഴുന്നേല്ക്കുന്നതിനു മുമ്പായി വീട്ടില്‍ നിന്നിറങ്ങുക എന്നതാണ്!”
ദക്ഷനും കനകഹാലയും പൊട്ടിച്ചിരിച്ചു.
പര്‍വ്വതേശ്വരന് അതില്‍ തമാശയൊന്നും തോന്നിയില്ല. “ഭവതിയുടെ ഭര്‍തൃമാതാവിനെക്കുറിച്ച് ഇങ്ങനെയൊന്നും പറയാന്‍ പാടില്ല.”
“ശരി. അല്പമൊന്ന് ഉല്ലസിക്കൂ പര്‍വ്വതേശ്വരന്‍” കനകഹാല പറഞ്ഞു “താങ്കള്‍ എല്ലാം വളരെ ഗൗരവമായി എടുക്കുന്നു.”
“ഒരു സ്ത്രീയുടെ ജീവിതത്തിലെ ഏറ്റവും വലിയ ശക്തി അവളുടെ കഴിവുകളെ സ്നേഹിക്കുകയും ആരാധിക്കുകയും അംഗീകരിക്കുകയും ആണെന്ന് എനിക്കു തോന്നുന്നു.” ദക്ഷന്‍ മന്ദസ്മിതത്തോടെ പറഞ്ഞു.
കനകഹാല പുഞ്ചിരിച്ചുകൊണ്ട് തലകുലുക്കി. അവരുടെ ചക്രവര്‍ത്തി മനുഷ്യവികാരങ്ങളെ ശരിയായി മനസ്സിലാക്കുന്ന ആളാണ്.