അധ്യായം പന്ത്രണ്ട്
മെലൂഹന്‍ പര്യടനം

“ആരാണീ മനു? ശിവന്‍ ചോദിച്ചു. “പിതാശ്രീ എന്ന് പലരും അദ്ദേഹത്തെ വിശേഷിപ്പിക്കുന്നത് ഞാന്‍ കേട്ടിട്ടുണ്ട്.”
ദേവഗിരിയില്‍ നിന്നും കോട്ദ്വാര വരെയുള്ള പാതയിലൂടെ ആ സംഘം കുറച്ചു ദിവസം യാത്ര ചെയ്തു. മന്ദരിലേക്കുള്ള യാത്രയില്‍ ഉപയോഗിച്ചതുപോലുള്ള ഏഴുവാഹനങ്ങളുടെ നിരയാണ് ആ സംഘത്തിനു നടുവില്‍ ഉണ്ടായിരുന്നത്. അതില്‍ അഞ്ചെണ്ണം ഒഴിഞ്ഞുകിടന്നു. ശിവന്‍, സതി, ബൃഹസ്പതി, കൃതിക എന്നിവര്‍ രണ്ടാമത്തെ വാഹനത്തില്‍ സഞ്ചരിച്ചു. അഞ്ചാമത്തെ വാഹനത്തിലാണ് പര്‍വ്വതേശ്വരനും അദ്ദേഹത്തിന്‍റെ പ്രധാന ഉപനായകന്മാരും ആയുര്‍വതിയും സഞ്ചരിച്ചിരുന്നത്. സര്‍വ്വസൈന്യാധിപന്‍റെ സാന്നിദ്ധ്യത്തിന്‍റെ അര്‍ത്ഥം എല്ലാ ചട്ടങ്ങളും കൃത്യമായി പാലിക്കപ്പെടണമെന്നായിരുന്നു. അതുകൊണ്ട് പദവിയില്‍ അവര്‍ക്കൊപ്പമെത്താത്ത നന്തിക്ക് കുതിരപ്പുറത്ത് മറ്റു ഭടന്മാര്‍ക്കൊപ്പം സഞ്ചരിക്കേണ്ടതായി വന്നു. നന്തിയുടെ പടയണിയിലെ ഒരു അംഗമായി വീരഭദ്രനെ നിയമിച്ചിരുന്നു. ഓരോ പട ഉപനായകന്മാരുടേയും കീഴില്‍ സഞ്ചരിച്ചിരുന്ന സൈനികസംഘം ചിട്ടയൊപ്പിച്ച് ക്രമമായി ആ വാഹനവ്യൂഹത്തിനു ചുറ്റുമായി പ്രതിരോധം തീര്‍ത്തുകൊണ്ട് മുന്നോട്ടു നീങ്ങി.
ബൃഹസ്പതിയും സതിയും ഒരേസമയം ശിവനോട് മറുപടി പറയാന്‍ തുടങ്ങി.
“മനുഭഗവാന്‍….”
അവര്‍ രണ്ടുപേരും പറയുന്നത് നിര്‍ത്തി.
“ബൃഹസ്പതിജീ, അങ്ങു പറയൂ.” സതി പറഞ്ഞു.
“വേണ്ട, വേണ്ട” ഊഷ്മളമായി പുഞ്ചിരിച്ചുകൊണ്ട് ബൃഹസ്പതി പറഞ്ഞു. “നിനക്കുതന്നെ ആ കഥ പറഞ്ഞാലെന്താ?”
നീലകണ്ഠന് ആരുടെ ശബ്‍ദമാണ് കൂടുതല്‍ പ്രിയമെന്ന് അദ്ദേഹത്തിനറിയാമായിരുന്നു.
“തീര്‍ച്ചയായും അതു പറ്റില്ല ബൃഹസ്പതിജി. അങ്ങയെ എനിക്കെങ്ങനെ മറികടക്കാന്‍ കഴിയും? അത് പൂര്‍ണ്ണമായും അനുചിതമാകും.”
“ഒന്നുകില്‍ നിങ്ങള്‍ രണ്ടുപേരില്‍ ആരെങ്കിലും ഒരാള്‍ ഉത്തരം പറയുന്നോ അല്ലെങ്കില്‍ നിങ്ങള്‍ രണ്ടുപേരും പെരുമാറ്റച്ചട്ടത്തിലെ മൂപ്പിളമയെക്കുറിച്ച് തര്‍ക്കിച്ചു കൊണ്ടിരിക്കുമോ?” ശിവന്‍ ചോദിച്ചു.
“ശരി, ശരി.” ബൃഹസ്പതി ചിരിച്ചു. “അതിന്‍റെ പേരില്‍ പൂര്‍ണ്ണമായും നീലനിറമാകണ്ട.”
“അത് രസകരമാണ് ബൃഹസ്പതി.” ശിവന്‍ പുഞ്ചിരിച്ചു. “അതിങ്ങനെ നിലനിര്‍ത്തുക. ഒരു നൂറുവര്‍ഷത്തേക്കെങ്കിലും ആളുകള്‍ ഇതോര്‍ത്ത് ചിരിച്ചുകൊള്ളും.”
ബൃസ്പതിയും ശിവനും അമര്‍ത്തിച്ചിരിച്ചപ്പോള്‍ അനുചിതമായ രീതിയില്‍ മുന്നോട്ടുനീങ്ങിക്കൊണ്ടിരുന്ന ആ സംഭാഷണത്തെക്കുറിച്ചോര്‍ത്ത് സതി അതിശയംകൊണ്ടു. എന്നാല്‍ ആദരണീയനായ ആ ശാസ്ത്രകാരന് ഉചിതമാണെന്നു തോന്നുന്നുവെങ്കില്‍ അഭിപ്രായം പറയുന്നതില്‍നിന്നും അവള്‍ വിട്ടുനില്ക്കും. എന്തായാലും ശിവനെ ശാസിക്കുവാന്‍ അവള്‍ക്കെങ്ങനെ സാധിക്കും? അവളുടെ ആദരവാര്‍ന്ന പെരുമാറ്റരീതി അതു വിലക്കി. അയാള്‍ അവളുടെ ജീവന്‍ രക്ഷിച്ചതാണ്. രണ്ട് തവണ.
“മനുപ്രഭാവന്‍ പിതാവാണെന്ന് താങ്കള്‍ പറഞ്ഞത് ശരിയാണ്.” ബൃഹസ്പതി പറഞ്ഞു. “നമ്മുടെ സംസ്കാരത്തിന്‍റെ ജനയിതാവായി ഭാരതത്തിലെ ആളുകള്‍ പരിഗണിക്കുന്നത് അദ്ദേഹത്തേയാണ്.”
“സ്വദീപന്മാരും?” അവിശ്വാസത്തോടെ ശിവന്‍ ചോദിച്ചു.
“അതെ. ഞങ്ങള്‍ അങ്ങനെ വിശ്വസിക്കുന്നു. എന്തായാലും മനു ഭഗവാന്‍ ജീവിച്ചിരുന്നത് എണ്ണായിരത്തിയഞ്ഞൂറ് വര്‍ഷങ്ങള്‍ക്കു മുന്‍പാണ്. യഥാര്‍ത്ഥത്തില്‍ ദക്ഷിണഭാരതത്തില്‍ നിന്നുള്ള ഒരു രാജകുമാരനായിരുന്നു അദ്ദേഹം. നര്‍മ്മദാനദിക്കപ്പുറത്തുള്ള ഭൂഭാഗം അവസാനിച്ച് മഹാസമുദ്രം ആരംഭിക്കുന്ന സ്ഥലം. സംഘംതമിഴ് എന്നാണാ സ്ഥലം അറിയപ്പെടുന്നത്.”
“സംഘംതമിഴ്?”
“അതെ. സംഘംതമിഴ് ആയിരുന്നു അന്നത്തെ ഏറ്റവും ശക്തവും സമ്പന്നവുമായ സ്ഥലം. മനുദേവന്‍റെ കുടുംബമായ പാണ്ഡ്യന്മാരാണ് നിരവധി തലമുറകളോളം ആ രാജ്യം ഭരിച്ചത്. എന്നാല്‍ മനുദേവന്‍ ശേഷിച്ചിട്ടു പോയ രേഖകള്‍ പ്രകാരം രാജാക്കന്മാര്‍ക്ക് അവരുടെ പെരുമാറ്റച്ചട്ടം നഷ്‍ടപ്പെട്ടുവെന്നാണ് മനസ്സിലാവുന്നത്. മലിനമായ മാര്‍ഗ്ഗങ്ങളിലേക്ക് തരംതാണുപോയതോടെ കടമകള്‍ നിര്‍വ്വഹിക്കുകയും ആദ്ധ്യാത്മിക ജീവിതം കണ്ടെത്തുകയും ചെയ്യേണ്ടതിനുപകരം കൈയിലുണ്ടായിരുന്ന സമ്പത്തുപയോഗിച്ച് അവര്‍ ആനന്ദത്തിലാറാടി. അപ്പോള്‍ അതിഭയങ്കരമായ ദുരന്തം സംഭവിച്ചു. കടലുകള്‍ ക്ഷോഭിച്ചുയര്‍ന്ന് അവരുടെ സംസ്കാരത്തെ അപ്പാടെ നശിപ്പിച്ചുകളഞ്ഞു.”
“ദൈവമേ!” ശിവന്‍ നടുങ്ങിപ്പോയി.
“മനു ചക്രവര്‍ത്തി ഈ ദിവസം മുന്‍കൂട്ടി കണ്ടിരുന്നു.സത്യത്തില്‍ അദ്ദേഹം അതിനുള്ള തയ്യാറെടുപ്പും നടത്തിയിരുന്നു. പുണ്യപുരാതനമായ തന്‍റെ രാജ്യം അഭിമുഖീകരിച്ചുകൊണ്ടിരിക്കുന്ന അധോഗതിക്കു കാരണം ദൈവകോപമാണെന്ന് അദ്ദേഹം വിശ്വസിച്ചു. അനിവാര്യമായ ആ ദുരന്തത്തില്‍നിന്ന് രക്ഷപ്പെടുന്നതിനായി ഒരുകൂട്ടം അനുയായികളെയുംകൂട്ടി ഒരു കപ്പല്‍വ്യൂഹവുമായി വടക്കന്‍ ദിക്കിലുള്ള ഉയര്‍ന്ന പ്രദേശത്തേക്ക് അദ്ദേഹം യാത്ര തിരിച്ചു. ഇന്നത്തെ മെലൂഹയുടെ പടിഞ്ഞാറന്‍ മലനിരകളിലുള്ള മെഹ്റാഗര്‍ എന്ന സ്ഥലത്താണ് അവര്‍ ആദ്യം താവളമുറപ്പിച്ചത്. നീതിയിലും ധാര്‍മ്മികബോധത്തിലുമധിഷ്ഠിതമായ ഒരു സമൂഹത്തോട് ആഴമേറിയ പ്രതിബദ്ധതയുണ്ടായിരുന്ന അദ്ദേഹം തന്‍റെ രാജകീയ ഉടയാടകളും ചിഹ്നങ്ങളുമുപേക്ഷിച്ച് ഒരു പുരോഹിതനായിത്തീര്‍ന്നു. ഭാരതീയ സംസ്കൃതി പുരോഹിത വര്‍ഗ്ഗത്തിന് ‘പണ്ഡിതര്‍’ എന്ന പേരാണ് നല്കിയിരുന്നത്. മനുചക്രവര്‍ത്തിയുടെ വംശനാമമായ ‘പാണ്ഡ്യ’യില്‍നിന്നാണ് ഈ പദം ഉദ്ഭവിച്ചത്.”
“കേള്‍ക്കാന്‍ കൗതുകമുണ്ട്. എങ്ങനെയാണ് മനുചക്രവര്‍ത്തിയുടെ ചെറുസംഘം നമ്മള്‍ ഇന്നു കാണുന്ന മഹത്തായ ഭാരതമായി മാറിയത്?”
“മെഹ്റാഗറില്‍ താവളമടിച്ചതിനെതുടര്‍ന്നുള്ള വര്‍ഷങ്ങള്‍ അവര്‍ക്ക് ക്രൂരമായ അനുഭവമായിരുന്നു. ഓരോ കാലവര്‍ഷവും അവരെ പ്രളയത്തില്‍ മുക്കി.വേലിയേറ്റങ്ങള്‍ പരുഷമായി. വര്‍ഷങ്ങള്‍ കുറെ പിന്നിട്ടശേഷം മന്വാചാര്യന്‍റെ പ്രാര്‍ത്ഥനമൂലം ഈശ്വരകോപം തണുത്തതുമൂലമായിരിക്കും പ്രളയവും കടല്‍ക്ഷോഭവും നിലച്ചു. എങ്കിലും കടല്‍ നിന്നിടത്തുനിന്നും അതിന്‍റെ മുന്‍നിലയിലേക്ക് ഇറങ്ങിപ്പോയില്ല.”
“അതിനര്‍ത്ഥം പഴയ സംഘംതമിഴിന്‍റെ കുറേഭാഗങ്ങള്‍ ഇപ്പോഴും കടലിനടിയിലാണെന്നാണോ?”
‘’ഞങ്ങള്‍ അങ്ങനെ വിശ്വസിക്കുന്നു.” ബൃഹസ്പതി പറഞ്ഞു. “കടല്‍ ക്ഷോഭിച്ചു കയറുന്നതു നിലച്ചപ്പോള്‍ മനുചക്രവര്‍ത്തിയും സംഘവും മലനിരകളില്‍നിന്ന് താഴേക്കിറങ്ങിവന്നു. ചെറിയൊരു അരുവി മാത്രമായിരുന്ന സിന്ധു ഒരു മഹാനദിയായി മാറിയിരിക്കുന്നു എന്നുകണ്ട് അവര്‍ നടുങ്ങിപ്പോയി. ഉത്തരഭാരതത്തിലെ മറ്റുപല അരുവികളും വീര്‍ത്ത് വലുതായി. അവ ആറ് മഹാനദികളായി രൂപം പ്രാപിച്ചു. സിന്ധു, സരസ്വതി, യമുന, ഗംഗ, സരയൂ, ബ്രഹ്മപുത്ര. ദൈവകോപം മൂലം നമ്മുടെ ഭൂമിയിലെ താപനില വല്ലാതെ ഉയര്‍ന്നതോടെയാണ് നദികള്‍ ഒഴുകാന്‍ തുടങ്ങിയതെന്ന് മനുചക്രവര്‍ത്തി പറയുന്നു. താപനില വര്‍ദ്ധിച്ചതോടെ ഹിമാലയത്തിലെ ഹിമാനികളും അരുവികളും ഉരുകിയൊഴുകി നദികളായിത്തീര്‍ന്നു.”
“ഉം…”
“ഗ്രാമങ്ങളും പിന്നീട് നഗരങ്ങളും ഈ നദീതീരങ്ങളിലാണ് വളര്‍ന്നുവന്നത്. അങ്ങനെയാണ് സംഘംതമിഴ് എന്ന രാജ്യത്തിന്‍റെ തകര്‍ച്ചയില്‍നിന്നും സപ്തസിന്ധു എന്നറിയപ്പെടുന്ന ഏഴു നദികളുടെ നാടായ നമ്മുടെ രാജ്യം രൂപപ്പെട്ടത്.”
“ഏഴോ? പക്ഷേ, ഉത്തേരേന്ത്യയില്‍ ആറു നദികള്‍ രൂപപ്പെട്ടുവെന്നാണല്ലോ താങ്കള്‍ സൂചിപ്പിച്ചത്.”
“അതെ, അതു സത്യമാണ്. ഏഴാമത്തെ നദി മുന്‍പേ നിലവിലുണ്ടായിരുന്നു. അതാണ് നര്‍മ്മദ. നമ്മുടെ ദക്ഷിണാതിര്‍ത്തി. നര്‍മ്മദയ്ക്കപ്പുറത്തേക്ക് പോകുന്നതില്‍നിന്നും മനുചക്രവര്‍ത്തി അനുയായികളെ വിലക്കി. അങ്ങനെ പോയവര്‍ക്ക് മടങ്ങിവരാന്‍ കഴിയില്ല. ചന്ദ്രവംശികളും ഈ നിയമത്തിനു വിധേയരാണെന്നു ഞങ്ങള്‍ വിശ്വസിക്കുന്നു.”
“മനുചക്രവര്‍ത്തിയുടെ മറ്റ് നിയമങ്ങള്‍ എന്തൊക്കെയാണ്?”
“യഥാര്‍ത്ഥത്തില്‍ നിരവധി നിയമങ്ങളുണ്ട്. മനുസ്മൃതി എന്ന പേരിലാണ് വളരെ വിപുലമായ ആ നിയമസംഹിത അറിയപ്പെടുന്നത്. മനുസ്മൃതി മുഴുവനായും കേള്‍ക്കുവാന്‍ താങ്കള്‍ക്കു താല്പര്യമുണ്ടോ?”
“പ്രലോഭനമുണ്ടാക്കുന്നതുതന്നെ.” ശിവന്‍ മന്ദഹസിച്ചു. “എങ്കിലും എനിക്കത് മനസ്സിലാക്കണമെന്നുണ്ട്.”
“മഹാശയന്മാരെ, നിങ്ങളുടെ സമ്മതത്തോടെ ഉച്ചഭക്ഷണത്തിനുശേഷം നമുക്ക് മനു നമ്മുടെ സമൂഹത്തിനു നല്കിയ നിര്‍ദ്ദേശങ്ങള്‍ എന്തൊക്കെയാണെന്ന് വീണ്ടും ചര്‍ച്ചചെയ്യാം.” കൃതിക പറഞ്ഞു.

നീലകണ്ഠനും സംഘവും സഞ്ചരിച്ചിരുന്ന പാതയില്‍നിന്ന് കുറച്ചു ദൂരത്തായി നാല്പതോളം വരുന്ന ഒരു സംഘം ആളുകള്‍ ബിയാസ് നദിക്കരയിലൂടെ മന്ദം മന്ദം നിശ്ശബ്‍ദരായി നടക്കുന്നുണ്ടായിരുന്നു. ആ സംഘത്തിലെ രണ്ടുപേരില്‍ ഒരാള്‍ എന്ന കണക്കില്‍ തലയില്‍ ഒരു കൊതുമ്പുവള്ളം ഏറ്റിയിരുന്നു. ആ പ്രദേശത്തെ സവിശേഷതയായിരുന്നു അത്. ചൂരലും മുളയും കയറുമുപയോഗിച്ചാണ് അവിടത്തുകാര്‍ ചെറുവള്ളങ്ങള്‍ നിര്‍മ്മിച്ചിരുന്നത്. ഒരാള്‍ക്ക് തലയിലേറ്റിനടക്കുവാന്‍ പാകത്തിലുള്ളതായിരുന്നു ആ വള്ളങ്ങള്‍. സാമാന്യം വേഗത്തില്‍ സുരക്ഷിതരായി രണ്ടുപേര്‍ക്ക് യാത്രചെയ്യാന്‍ കഴിയുന്നതായിരുന്നു അവ. ആ സംഘത്തിന്‍റെ ഏറ്റവും മുന്നിലായി യുദ്ധത്തില്‍ പങ്കെടുത്തതിന്‍റെ അഭിമാനചിഹ്നമായി മുഖത്ത് മുറിപ്പാടുകളുള്ള ഒരു ചെറുപ്പക്കാരന്‍ നടന്നിരുന്നു. തവിട്ടു നിറത്തിലുള്ള ഒരു തലപ്പാവ് അയാള്‍ ധരിച്ചിരുന്നു. അയാളുടെ കുറച്ചു മുന്നിലായി മൂടുപടമിട്ട ഒരു രൂപം നടപ്പുണ്ടായിരുന്നു. തലകുനിച്ച്, ചതഞ്ഞ കണ്ണുകളുമായി സാവധാനത്തില്‍ അടി വെച്ചടിവെച്ച് മുന്നോട്ടു നടന്ന അയാളുടെ മനസ്സ് ആലോചനകളില്‍ മുങ്ങിത്താഴ്ന്നു കിടക്കുകയായിരുന്നു. അയാളുടെ ശ്വസോച്ഛ്വാസത്തിന് നല്ല കടുപ്പമുണ്ടായിരുന്നു. സാവധാനം കൈയുയര്‍ത്തി അയാള്‍ തന്‍റെ മുഖാവരണമിട്ട നെറ്റിയില്‍ അമര്‍ത്തിയുരച്ചു. ഓം ആകൃതിയിലുള്ള സര്‍പ്പങ്ങളുടെ രൂപം തുന്നിച്ചേര്‍ത്ത ഒരു തുകല്‍കങ്കണം അയാളുടെ വലതു കൈത്തണ്ടയില്‍ കെട്ടിയിരുന്നു.
“വിശ്വദ്യുമ്നന്‍,” മൂടുപടമിട്ട രൂപം പറഞ്ഞു “നമുക്ക് ഇവിടെ നിന്ന് നദിയിലിറങ്ങാം. ജനവാസമുള്ള പ്രദേശങ്ങളിലെത്തുമ്പോള്‍ നമ്മളെ കണ്ടുപിടിക്കാതിരിക്കുവാന്‍ നമുക്ക് നദീ മധ്യത്തിലേക്ക് നീങ്ങാം. രണ്ടു മാസത്തിനുള്ളില്‍ നമുക്ക് കരാചാപയിലെത്തിച്ചേരണം.”
“കരാചാപയിലോ, പ്രഭോ?” അദ്ഭുതാധീനനായിക്കൊണ്ട് വിശ്വദ്യുമ്നന്‍ ചോദിച്ചു. “ലോതലിനു പുറത്തുവെച്ച് രാജ്ഞിയുമായി ഒരു രഹസ്യ കൂടിക്കാഴ്ച നടത്തണമെന്നായിരുന്നു ഞാന്‍ വിചാരിച്ചത്.”
“അല്ല,” മൂടുപടമിട്ടയാള്‍ പറഞ്ഞു “നമ്മള്‍ രാജ്ഞിയെ കരാചാപയ്ക്കു പുറത്തു വെച്ചു കാണുന്നു.”
“ശരി പ്രഭോ.” കോട്ട്ദ്വാരിലേക്കുള്ള പാതക്കുനേരെ നോക്കിക്കൊണ്ട് വിശ്വദ്യുമ്നന്‍ പറഞ്ഞു. രാജകുമാരിയെ തട്ടിക്കൊണ്ടുപോരുവാന്‍ ഒരു ശ്രമം കൂടി നടത്തുവാന്‍ തന്‍റെ യജമാനനു വലിയ മോഹമുണ്ടെന്ന് വിശ്വദ്യുമ്നന് അറിയാമായിരുന്നു. എന്നാല്‍ ആ സംഘത്തിന് അകമ്പടി സേവിക്കുന്ന സൈന്യത്തിന്‍റെ അംഗബലം വെച്ചുനോക്കുമ്പോള്‍ അങ്ങനെയൊരു ശ്രമം നടത്തുന്നത് മഹാവിഡ്ഢിത്തമായിരിക്കുമെന്ന് വിശ്വദ്യുമ്നനുതോന്നിയിരുന്നു. എന്തായാലും പ്രധാനലക്ഷ്യം പ്രാപിക്കുന്നതിന്‍റെ കാര്യത്തില്‍ പോലും ഉദ്ദേശിച്ച സമയത്തിനും പുറകിലായിരുന്നു അവര്‍. അടിയന്തിരമായി അവര്‍ക്ക് രാജ്ഞിയെ കാണേണ്ടതുണ്ടായിരുന്നു.
തന്‍റെ സൈനികരില്‍ ഒരുത്തനുനേരെ തിരിഞ്ഞുകൊണ്ട് വിശ്വദ്യുമ്നന്‍ പറഞ്ഞു “ശ്രീക്തന്‍ നിന്‍റെ കൊതുമ്പുവള്ളം പുഴയിലിറക്ക്. നിന്‍റെ തുഴയും എനിക്കുവേണം. യജമാനനെ ഞാനാ വള്ളത്തില്‍ തുഴഞ്ഞുകൊണ്ട് പൊയ്ക്കോളാം.”
ശ്രീക്തന്‍ ആ നിര്‍ദ്ദേശമനുസരിച്ചു. വിശ്വദ്യുമ്നനും ആ മൂടുപടമിട്ടയാളുമാണ് പുഴയിലേക്ക് ആദ്യമിറങ്ങിയ ആളുകള്‍. മറ്റ് സൈനികര്‍ തോണി നദിയിലിറക്കുമ്പോഴേക്കും വിശ്വദ്യുമ്നന്‍ തോണി തുഴയാന്‍ തുടങ്ങിയിരുന്നു. പുഴയിലൂടെ കുറച്ചുദൂരം ചെന്നപ്പോള്‍ രണ്ടു സ്ത്രീകള്‍ അശ്രദ്ധമായി ഒരു തോണിയില്‍ സഞ്ചരിക്കുന്നത് ആ മൂടുപടമിട്ടയാള്‍ കണ്ടു. അതിലൊരു സ്ത്രീ ഒരു കൈകൊണ്ട് നദിയിലെ വെള്ളം കൂട്ടുകാരിയുടെ ദേഹത്തേക്ക് തെക്കിയൊഴിക്കാന്‍ ശ്രമിച്ചപ്പോള്‍ കൂട്ടുകാരി ആ വെള്ളം ദേഹത്ത് വീഴാതിരിക്കാന്‍ ശ്രമിച്ചു. ഈ കുട്ടിക്കളി അവരിരുന്നിരുന്ന തോണി ഉലയുന്നതിനു കാരണമായിത്തീര്‍ന്നു. അങ്ങേക്കരയില്‍ നിന്നും നദിയിലേക്കിറങ്ങി ആ സ്ത്രീകളുടെ നേരെ വന്നുകൊണ്ടിരുന്ന മുതലയെ അവര്‍ കണ്ടിട്ടില്ലെന്ന് മൂടുപടമിട്ട രൂപത്തിനു മനസ്സിലായി. നല്ല രുചികരമായൊരു തീറ്റ മണത്തറിഞ്ഞുകൊണ്ട് ആ മുതല ആരോരുമറിയാത്തവിധം ആ സ്ത്രീകള്‍ക്കുനേരെ വേഗത്തില്‍ നീന്തിക്കൊണ്ടിരുന്നു.
“പുറകിലേക്കു നോക്ക്” എന്നു വിളിച്ചുപറഞ്ഞുകൊണ്ട് ആ മൂടുപടമിട്ട രൂപം വിശ്വദ്യുമ്നനോട് അതിവേഗം ആ സ്ത്രീകളുടെ അടുത്തേക്ക് വള്ളം തുഴയാന്‍ നിര്‍ദ്ദേശിച്ചു.
അകലെനിന്നുകൊണ്ട് അവര്‍ പറയുന്നതൊന്നും ആ സ്ത്രീകള്‍ക്ക് കേള്‍ക്കാന്‍ കഴിഞ്ഞിരുന്നില്ല. രണ്ടുപേര്‍ ഒരു തോണിതുഴഞ്ഞുകൊണ്ട് തങ്ങള്‍ക്കുനേരെ വരുന്നതുമാത്രമാണ് ആ സ്ത്രീകള്‍ കണ്ടത്. തല മുതല്‍ പാദം വരെയുള്ള വിചിത്രമായ ഒരു വസ്ത്രം ധരിച്ച മുഖംമൂടിയിട്ട രാക്ഷസീയമായ ഒരു രൂപമാണ് അവരില്‍ ഒരുത്തനെന്ന് അവര്‍ കണ്ടു. ആ മനുഷ്യന്‍ പരിഭ്രമം നിറഞ്ഞ തരത്തിലുള്ള ആംഗ്യങ്ങള്‍കാട്ടി. ആ രണ്ടുപേര്‍ക്കും പിന്നിലായി ധാരാളം പടയാളികള്‍ തോണിതുഴഞ്ഞ് വരുന്നുണ്ടായിരുന്നു. ആ മുന്നറിയിപ്പു മാത്രം മതിയായിരുന്നു ആ സ്ത്രീകള്‍ക്ക് പരിഭ്രമിക്കുവാന്‍. തങ്ങള്‍ക്കുനേരെ ദുരുദ്ദേശത്തോടെയാണ് ആ മനുഷ്യര്‍ പാഞ്ഞുവരുന്നതെന്നു വിചാരിച്ച് ആ സ്ത്രീകള്‍ കര ലക്ഷ്യമാക്കി തോണി അതിവേഗം തുഴഞ്ഞു. അവര്‍ അങ്ങനെ തുഴഞ്ഞു ചെല്ലുന്നത് ആ മുതലയുടെ നേര്‍ക്കായിരുന്നു.
“അരുത്!” ആ മൂടുപടമിട്ട രൂപം അലറി.
വിശ്വദ്യുമ്നന്‍റെ കയ്യില്‍നിന്നും തുഴ പിടിച്ചുവാങ്ങിയ അയാള്‍ തന്‍റെ കരുത്തുറ്റ കൈകളുപയോഗിച്ച് അതിവേഗം തുഴഞ്ഞു. അവര്‍ തമ്മിലുള്ള ദൂരം അയാള്‍ കുറച്ചുകൊണ്ടുവരികയായിരുന്നു. എന്നാല്‍ വേഗതപോരായിരുന്നു. സ്ത്രീകളിരുന്നിരുന്ന തോണിക്ക് അടുത്തെത്തിയപ്പോള്‍ വെള്ളത്തിലേക്ക് മുങ്ങാംകുഴിയിട്ട് മുതല ആ തോണിക്കുനേരെ കുതിച്ചുചെന്നു തന്‍റെ വലിയ ശരീരം കൊണ്ട് ആ തോണിയില്‍ പ്രഹരിച്ചു. ആ ചെറിയ തോണി ആടിയുലഞ്ഞ് മറിഞ്ഞു. ആ സ്ത്രീകള്‍ ബിയാസ് നദിയിലേക്ക് വീണു.
ജലോപരിതലത്തില്‍ പൊന്തിക്കിടക്കുവാന്‍ ശ്രമിച്ച ആ സ്ത്രീകളുടെ നിലവിളി അന്തരീക്ഷത്തില്‍ മുഴങ്ങി. മുതല അതിവേഗം മുന്നോട്ടു കുതിച്ചു. ഒന്നു തിരിഞ്ഞ് അത് ആ സ്ത്രീകളെ ലക്ഷ്യമാക്കി നീങ്ങി. നിമിഷങ്ങളുടെ താമസംപോലും ആ സ്ത്രീകളെ സംബന്ധിച്ചിടത്തോളം വിധിനിര്‍ണ്ണായകമായിരുന്നു. അവരെ രക്ഷപ്പെടുത്താനുള്ള തോണി മുതലയ്ക്കും സ്ത്രീകള്‍ക്കുമിടയിലൂടെ നീങ്ങി. വിശ്വദ്യുമ്നന്‍റെ നേരെ നോക്കി മൂടുപടമിട്ടയാള്‍ അലറി “ആ സ്ത്രീകളെ രക്ഷിക്ക്.”
വിശ്വദ്യുമ്നന് പ്രതികരിക്കാന്‍ കഴിയുന്നതിനുമുന്‍പ്, അയാള്‍ തന്‍റെ വസ്ത്രം ഒരുവശത്തേക്കു വലിച്ചെറിഞ്ഞ് പുഴയിലേക്കു കൂപ്പുകുത്തി. പല്ലുകള്‍ക്കിടയില്‍ കത്തി കടിച്ചുപിടിച്ചുകൊണ്ട് അയാള്‍ മുന്നോട്ടു നീങ്ങിക്കൊണ്ടിരുന്ന മുതലയുടെ നേര്‍ക്ക് നീങ്ങി. വിശ്വദ്യുമ്നന്‍ സ്ത്രീകളിലൊരുത്തിയെ തന്‍റെ തോണിയിലേക്ക് വലിച്ചടുപ്പിച്ചു. അവള്‍ക്ക് ബോധം നഷ്‍ടപ്പെട്ടിരുന്നു. അടുത്ത സ്ത്രീയുടെ നേര്‍ക്കു തിരിഞ്ഞ് അയാള്‍ പറഞ്ഞു “ഞാന്‍ ഉടനെ മടങ്ങിവരാം.”
വിശ്വദ്യുമ്നന്‍ തിരിഞ്ഞ് കരയ്ക്കുനേരെ തുഴഞ്ഞു. ആ വഴിയില്‍ അയാള്‍ തന്‍റെ ചില സൈനികരെ കണ്ടുമുട്ടി. “വേഗം തുഴഞ്ഞുപോ, യജമാനന്‍റെ ജീവന്‍ അപകടത്തിലാണ്.”
മൂടുപടമിട്ടയാള്‍ കൂപ്പുകുത്തിയ സ്ഥലത്തേക്ക് മറ്റു സൈനികര്‍ തുഴഞ്ഞു. വെള്ളത്തിനടിയില്‍ നടക്കുന്ന തീവ്രയുദ്ധത്തിന്‍റെ അടയാളമായി ജലോപരിതലത്തില്‍ ചോരച്ചുവപ്പ് പരന്നിരുന്നു. ജലാധിദേവനായ വരുണനോട് ആ രക്തം തങ്ങളുടെ യജമാനന്‍റേതായിരിക്കരുതേയെന്ന് നിശ്ശബ്‍ദമായി അവര്‍ പ്രാര്‍ത്ഥിച്ചുകൊണ്ടിരുന്നു.
സൈനികരിലൊരുത്തന്‍ വാളൂരിപ്പിടിച്ച് വെള്ളത്തിലേക്ക് ചാടാനൊരുങ്ങുമ്പോഴാണ് മൂടുപടമിട്ട രൂപം രക്തത്തില്‍ കുളിച്ച് ജലോപരിതലത്തിലേക്ക് പൊന്തിവന്നത്. മുതലയുടേതായിരുന്നു ആ രക്തം. ഏതാണ്ട് ബോധം നഷ്‍ടപ്പെട്ടുകൊണ്ടിരുന്ന ആ സ്ത്രീക്കുനേരെ അയാള്‍ നീന്തിയടുത്തു. അയാള്‍ അവളെ വെള്ളത്തില്‍നിന്ന് വലിച്ചു പൊക്കി. അതിനിടയില്‍ രണ്ടു ചന്ദ്രവംശി സൈനികര്‍ അവരുടെ കൊതുമ്പുവള്ളത്തില്‍നിന്ന് നദിയിലേക്കു കൂപ്പുകത്തി.
“പ്രഭോ അങ്ങീ തോണിയില്‍ കയറിക്കൊള്‍ക, ഞങ്ങള്‍ കരയിലേക്ക് നീന്തിക്കൊള്ളാം.”
“ആദ്യം ആ സ്ത്രീയെ സഹായിക്ക്.” മൂടുപടമിട്ട രൂപം വിളിച്ചു പറഞ്ഞു.
സൈനികര്‍ ആ ബോധം നഷ്‍ടപ്പെട്ട സ്ത്രീയെ കൊതുമ്പുവള്ളത്തിലേക്കു കയറ്റി. മൂടുപടമിട്ട രൂപം തോണിയില്‍ക്കയറി കരയിലേക്കു തുഴഞ്ഞു. അയാള്‍ കരയിലെത്തുമ്പോഴേക്കും വിശ്വദ്യുമ്നന്‍ മറ്റേ സ്ത്രീയെ സാധാരണ നിലയിലേക്ക് എത്തിച്ചിരുന്നു. ദ്രുതഗതിയിലുള്ള സംഭവവികാസങ്ങള്‍ അവളെ വല്ലാതെ പരിഭ്രമിപ്പിച്ചിരുന്നു.
“നിങ്ങള്‍ക്ക് കുഴപ്പമൊന്നുമില്ലല്ലോ?” വിശ്വദ്യുമ്നന്‍ ആ സ്ത്രീയോടു ചോദിച്ചു.
അതിനു മറുപടിയായി ആ സ്ത്രീ വിശ്വദ്യുമ്നനെ നോക്കി ഉറക്കെ നിലവിളിച്ചു. വിശ്വദ്യുമ്നന്‍ ചുറ്റുംനോക്കി. നദിക്കരയില്‍ ആ മൂടുപടമിട്ട രൂപം മറ്റേ സ്ത്രീയുടെ നിശ്ചലശരീരവും പേറി നടന്നു വരുന്നുണ്ടായിരുന്നു. നനഞ്ഞ വസ്ത്രങ്ങള്‍ അയാളുടെ ഭീമാകാരമായ ശരീരത്തോട് ഒട്ടിപ്പിടിച്ചിരുന്നു. അയാളുടെ ശരീരത്തില്‍ നിറയെ മുതലയുടെ രക്തംപുരണ്ടിരുന്നു. ആ സ്ത്രീ വിചാരിച്ചത് അത് തന്‍റെ കൂട്ടുകാരിയുടെ രക്തമാണെന്നായിരുന്നു.
“എടാ മൃഗമേ നീ എന്താ ചെയ്തത്?” ആ സ്ത്രീ അലറിക്കരഞ്ഞു.
ആ നാഗന്‍ ഞെട്ടി തലയുയര്‍ത്തി. അയാളുടെ കണ്ണുകള്‍ നേരിയ അതിശയം പ്രകടിപ്പിച്ചു. പക്ഷേ, അയാള്‍ ഒന്നും മിണ്ടിയില്ല. അയാള്‍ ആ സ്ത്രീയെ പതിയെ തറയില്‍ കിടത്തി. അങ്ങനെ ചെയ്യുന്നതിനിടയില്‍ അയാളുടെ മുഖംമൂടി അഴിഞ്ഞുവീണു. വിശ്വദ്യുമ്നന്‍റെ അടുത്തുണ്ടായിരുന്ന സ്ത്രീ അയാളെ ഭയചകിതയായി നോക്കിനിന്നു.
“നാഗന്‍!” അവള്‍ നിലവിളിച്ചു.
വിശ്വദ്യുമ്നന് എന്തെങ്കിലും പറയാന്‍ കഴിയുന്നതിനുമുന്‍പേ അവള്‍ എഴുന്നേറ്റ് ഓടി. ഓടുന്നതിനിടയില്‍ അവള്‍ നിലവിളിച്ചു കൊണ്ടിരുന്നു. “രക്ഷിക്കണേ! രക്ഷിക്കണേ! ഒരു നാഗന്‍ എന്‍റെ കൂട്ടുകാരിയെ തിന്നുന്നേ!”
ഭയന്ന് ഓടിപ്പോകുന്ന ആ സ്ത്രീയെ നാഗന്‍ വ്യാകുലതയാര്‍ന്ന കണ്ണുകളോടെ നോക്കി. തന്‍റെ പീഡിപ്പിക്കപ്പെട്ട ആത്മാവിലേക്കുള്ള ജാലകങ്ങള്‍ കൊട്ടിയടച്ചുകൊണ്ട് അയാള്‍ പതിയെ തലയാട്ടി. കുറേ വര്‍ഷങ്ങള്‍ക്കുശേഷം ആദ്യമായാണ് വിശ്വദ്യുമ്നന്‍ തന്‍റെ യജമാനന്‍റെ മുഖം ശരിക്കുകാണുന്നത്. അയാള്‍ ഉടനെ മുഖം താഴ്ത്തിയെങ്കിലും അതിനു തൊട്ടുമുന്‍പായി തന്‍റെ യജമാനന്‍റെ സ്വതവേ നിര്‍വ്വികാരമായ ആ മുഖത്ത് തീവ്രവേദനയുടെ അപൂര്‍വ്വമായ വികാരം കണ്ടു. രോഷം പൂണ്ട് വിശ്വദ്യുമ്നന്‍ വാള്‍ വലിച്ചൂരി. താന്‍ രക്ഷിച്ചുകൊണ്ടുവന്ന യാതൊരു നന്ദിയുമില്ലാത്ത ആ പെണ്ണിനെ വധിക്കുമെന്ന് അയാള്‍ ആക്രോശിച്ചു.
“അരുത് വിശ്വദ്യുമ്നാ.” നാഗന്‍ കല്പിച്ചു. മുഖംമൂടി യഥാസ്ഥാനത്ത് വെച്ചുകൊണ്ട് മറ്റു സൈനികരോട് അയാള്‍ ആജ്ഞാപിച്ചു. “അവളെ ശുശ്രൂഷിക്കുക.”
“പ്രഭോ” വിശ്വദ്യുമ്നന്‍ വാദിച്ചു. “ഇവളുടെ കൂട്ടുകാരി മറ്റുള്ളവരെ ഇവിടേക്ക് വിളിച്ചുകൊണ്ടുവരും. ഇവളെ ഇവളുടെ പാട്ടിന് വിട്ടിട്ട് പോകാം.”
“പാടില്ല.”
“പക്ഷേ, പ്രഭോ ഇതിനകം ആരെങ്കിലും ഇവിടെ എത്തും. നമ്മള്‍ക്ക് രക്ഷപ്പെട്ടേ മതിയാവൂ.”
“അവളെ രക്ഷപ്പെടുത്തുംവരെ പോകുന്നില്ല.” നാഗന്‍ തന്‍റെ പതിവുള്ള ശാന്തസ്വരത്തില്‍ പറഞ്ഞു.

നന്തിയും വീരഭദ്രനുമടക്കമുള്ള രാജകൊട്ടാരത്തിലെ യാത്രാസംഘം യാത്രക്കിടയില്‍ വിശ്രമിക്കാന്‍ തെരഞ്ഞെടുത്ത വിശ്രമകേന്ദ്രത്തിന്‍റെ മുറ്റത്ത് ഉച്ചഭക്ഷണം കഴിക്കാനിരിക്കുകയായിരുന്നു. സൈന്യത്തിലെ പകുതിയോളം പേര്‍ ഭക്ഷണം കഴിക്കാനിരുന്നു. പൊരിക്കുന്ന ചൂടിനെ അതിജീവിക്കാന്‍ അവര്‍ക്ക് അളവറ്റ ഊര്‍ജ്ജം വേണമായിരുന്നു. ഭക്ഷണകാര്യങ്ങള്‍ പരിശോധിക്കുവാനായി പര്‍വ്വതേശ്വരന്‍ നേരിട്ടെത്തി. സതിയുടെ സുഖസൗകര്യങ്ങളുടെ കാര്യത്തില്‍ അദ്ദേഹത്തിന് സവിശേഷമായ താല്പര്യമുണ്ടായിരുന്നു. എന്നാല്‍ അവര്‍ക്കൊപ്പം ഭക്ഷണം കഴിക്കുവാന്‍ അദ്ദേഹം തയ്യാറായില്ല. കുറച്ചുകഴിഞ്ഞ് സൈനികര്‍ക്കൊപ്പം ഭക്ഷണം കഴിക്കുവാനായിരുന്നു അദ്ദേഹത്തിന്‍റെ ഉദ്ദേശ്യം.
ആ വിശ്രമകേന്ദ്രത്തിന്‍റെ കുറച്ചപ്പുറത്തുനിന്നും കേട്ട ബഹളം ശിവനെ അസ്വസ്ഥനാക്കി. ബൃഹസ്പതിയോടും നന്തിയോടും വീരഭദ്രനോടും അവിടെത്തന്നെ ഇരിക്കാന്‍ പറഞ്ഞ് അതിനെക്കുറിച്ച് അന്വേഷിക്കുവാനായി ശിവന്‍ എഴുന്നേറ്റു. പര്‍വ്വതേശ്വരനും ആ ബഹളം കേട്ടിരുന്നു. അതിനെക്കുറിച്ചന്വേഷിക്കുവാനായി അദ്ദേഹവും ഇറങ്ങിപ്പുറപ്പെട്ടു.
“ദയവായി അവളെ രക്ഷിക്കൂ!” ഒരു സ്ത്രീ കരഞ്ഞുകൊണ്ട് ഓടിവന്നു. “ഒരു നാഗന്‍ അവളെ ജീവനോടെ ഭക്ഷിച്ചുകൊണ്ടിരിക്കുന്നു.”
“ക്ഷമിക്കണം.” പടനായകന്‍ പറഞ്ഞു “ഏതു സാഹചര്യത്തിലായാലും ഈ വിശ്രമകേന്ദ്രത്തിന്‍റെ പരിധിവിട്ടു പോകരുതെന്ന് ഞങ്ങള്‍ക്ക് കര്‍ശനമായ കല്പനയുണ്ട്.”
“എന്താ പ്രശ്നം?” പര്‍വ്വതേശ്വരന്‍ ചോദിച്ചു.
അദ്ഭുതാധീനനായ പടനായകന്‍ ചാടിയെഴുന്നേറ്റ് സേനാപതിയെ അഭിവാദ്യം ചെയ്ത് തലകുനിച്ച് വണങ്ങിയ ശേഷം പറഞ്ഞു 
“പ്രഭോ, ഈ സ്ത്രീ പറയുന്നത് ഇവരുടെ കൂട്ടുകാരിയെ ഒരു നാഗന്‍ ആക്രമിച്ചുവെന്നാണ്. അവരെ രക്ഷിക്കുവാന്‍ സഹായിക്കണമെന്നാണ് ഇവര്‍ അപേക്ഷിക്കുന്നത്.”
പര്‍വ്വതേശ്വരന്‍ ആ സ്ത്രീയെ നോക്കി. നാഗന്മാരുടെ സംഘത്തെ തുരത്തിയോടിക്കുവാനും നശിപ്പിക്കാനുമല്ലാതെ കൂടുതലൊന്നും ആഗ്രഹിക്കുന്നയാളല്ല പര്‍വ്വതേശ്വരന്‍. പക്ഷേ, അദ്ദേഹത്തിന്‍റെ കല്പനകള്‍ വളരെ വ്യക്തമായിരുന്നു. നീലകണ്ഠനേയും സതിയേയും വിട്ടുപോകാന്‍ അയാള്‍ക്കനുവാദമില്ല. അവരെ സംരക്ഷിക്കുകയെന്നതായിരുന്നു ആ സൈനികസംഘത്തിന്‍റെ ഒരേയൊരു ലക്ഷ്യം. പക്ഷേ അയാളൊരു ക്ഷത്രിയനായിരുന്നു. അവശരും നിരാലംബരുമായ ആളുകള്‍ക്കുവേണ്ടി പോരാടിയില്ലെങ്കില്‍ പിന്നെ എന്തൊരു ക്ഷത്രിയനാണയാള്‍? തന്‍റെ മേല്‍ അടിച്ചേല്‍പ്പിക്കപ്പെട്ട നിയന്ത്രണങ്ങളില്‍ ക്ഷുഭിതനായി പര്‍വ്വതേശ്വരന്‍ എന്തോ പറയാന്‍ ഒരുങ്ങുന്ന നേരത്താണ് ശിവന്‍ പ്രത്യക്ഷപ്പെട്ടത്.
“എന്താ പ്രശ്നം?” ശിവന്‍ ചോദിച്ചു.
“പ്രഭോ,” പടനായകന്‍ അദ്ഭുതത്തോടെ പറഞ്ഞു. താന്‍ നീലകണ്ഠന്‍റെ സാന്നിദ്ധ്യത്തിലാണ് നില്ക്കുന്നതെന്ന് അയാള്‍ക്കു വിശ്വസിക്കുവാന്‍ കഴിഞ്ഞില്ല. “തന്‍റെ കൂട്ടുകാരിയെ നാഗന്മാര്‍ ആക്രമിച്ചുവെന്നാണ് ഈ സ്ത്രീ പറയുന്നത്.” അയാള്‍ കിതച്ചു “ഇതൊരു കെണിയാകുമോ എന്നാണ് നമ്മുടെ ആശങ്ക. മന്ദരപര്‍വ്വതത്തില്‍ നിന്നുള്ള പാതയില്‍ വെച്ച് ചന്ദ്രവംശികള്‍ നടത്തിയ വഞ്ചനയെക്കുറിച്ച് കേട്ടിട്ടുണ്ട്.”
തന്‍റെ അന്തരാത്മാവിലെ ശബ്‍ദം നിലവിളിക്കുന്നത് ശിവന്‍ കേട്ടു. മടങ്ങിപ്പോകൂ! അവളെ സഹായിക്കൂ!
വളരെ സൗമ്യമായി ഉറയില്‍നിന്ന് വാള്‍ ഊരിയെടുത്തുകൊണ്ട് ശിവന്‍ ആ സ്ത്രീയോടു പറഞ്ഞു “എന്നെ നിങ്ങളുടെ കൂട്ടുകാരിയുടെ അടുത്തേക്കു കൊണ്ടുപോകൂ.”
പര്‍വ്വതേശ്വരന്‍ ശിവനെ ആദരപൂര്‍വ്വം നോക്കി. നേര്‍ത്തതാണെങ്കിലും, ആദരവുതന്നെയായിരുന്നു ആ നോട്ടത്തിലുണ്ടായിരുന്നത്. തല്‍ക്ഷണം തന്‍റെ വാള്‍ ഊരിക്കൊണ്ട് പടനായകനോട് അദ്ദേഹം കല്പിച്ചു “നിങ്ങളുടെ പടയണിയുമായി എന്നെ അനുഗമിക്കുക. ദളപതി വ്രകന്‍, മിന്നലാക്രമണത്തിനെതിരെ ജാഗരൂകരായിരിക്കുവാന്‍ നിങ്ങളുടെ സൈനികരോട് നിര്‍ദ്ദേശിക്കുക. രാജകുമാരിയുടെ സുരക്ഷയാണ് നമുക്ക് പരമപ്രധാനം.”
ശിവനും പര്‍വ്വതേശ്വരനും ആ സ്ത്രീയുടെ പിന്നാലെ ഓടി. വളരെ അനായാസമാണ് അവള്‍ അവരെ മുന്നോട്ടു നയിച്ചത്. അവള്‍ ആ നാട്ടുകാരിയായിരുന്നുവെന്ന് വ്യക്തം. മുപ്പതുസൈനികരുള്ള ഒരു പടയണിയുമായി പടനായകന്‍ അവരെ പിന്തുടര്‍ന്നു. ഏകദേശം അരമണിക്കൂറോളം സഞ്ചരിച്ചപ്പോള്‍, നദിക്കരയിലെത്തിയ അവര്‍ കണ്ടത് പരിഭ്രമിച്ചുപോയ ഒരു സ്ത്രീ ആ മണ്ണിലിരിക്കുന്നതാണ്. ശക്തമായി ശ്വസിച്ചുകൊണ്ട് അങ്ങകലെയുള്ള ഒരു സാങ്കല്പികരൂപത്തെ നോക്കുകയായിരുന്നു അവള്‍. അവളുടെ വസ്ത്രങ്ങളില്‍ ആകമാനം ചോരപുരണ്ടിരുന്നുവെങ്കിലും വിചിത്രമെന്നു പറയട്ടെ അവളുടെ ശരീരത്തില്‍ ഒരു മുറിവുപോലുമില്ലായിരുന്നു. ആരൊക്കെയോ പുഴയില്‍നിന്നു കരയിലേക്കു വന്നതിന്‍റെയും പുഴയിലേക്കു മടങ്ങിപ്പോയതിന്‍റെയും നിരവധി കാല്‍പ്പാടുകള്‍ ആ മണ്ണില്‍ ദൃശ്യമായിരുന്നു.
തങ്ങളെ അവിടേക്കു നയിച്ച ആ സ്ത്രീയെ പടനായകന്‍ സംശയദൃഷ്‍ടിയോടെ നോക്കി. സൈനികര്‍ക്കുനേരെ നോക്കി അയാള്‍ കല്പിച്ചു “സര്‍വ്വസൈന്യാധിപനും നീലകണ്ഠനും ചുറ്റുമായി നിങ്ങള്‍ ഒരു പ്രതിരോധനിര തീര്‍ക്കുക. ഇതൊരു കെണിയായിരിക്കാന്‍ വഴിയുണ്ട്.”
“ഇവളെ അവന്‍ ജീവനോടെ തിന്നാനൊരുങ്ങുകയായിരുന്നു.” തന്‍റെ കൂട്ടുകാരിക്ക് യാതൊരു കുഴപ്പവുമില്ലെന്ന് കണ്ട് അദ്ഭുതസ്തബ്‍ധയായി ആ സ്ത്രീ നിലവിളിച്ചു.
“ഇല്ല, ഇവരെ ആരും തിന്നിട്ടില്ല.”ശിവന്‍ ശാന്തമായി പറഞ്ഞു. നദിയില്‍ ഒഴുകിനടന്നിരുന്ന മുതലയുടെ ശവശരീരത്തിനുനേര്‍ക്ക് അയാള്‍ ചൂണ്ടിക്കാണിച്ചു. ഒരുകൂട്ടം കാക്കകള്‍ ആ ശവത്തിനുമേല്‍ സ്ഥലം പിടിച്ചിരുന്നു. അവ തമ്മില്‍ മുതലയുടെ ആന്തരാവയവങ്ങള്‍ക്കുവേണ്ടി കടുത്ത പോരാട്ടത്തിലേര്‍പ്പെട്ടിരുന്നു. “ആരോ ഇവളെ ആ മുതലയില്‍ നിന്ന് രക്ഷപ്പെടുത്തിയതാണ്.”
“അത് ആരായാലും അയാള്‍ അക്കരയ്ക്ക് തുഴഞ്ഞുപോയിട്ടുണ്ട് പ്രഭോ.” ആ പുഴയോടടുത്ത ഭാഗത്ത് പതിഞ്ഞുകിടന്നിരുന്ന കാല്പാടുകള്‍ ചൂണ്ടിക്കാട്ടിക്കൊണ്ട് പടനായകന്‍ പറഞ്ഞു.
“ഒരു നാഗനെന്തിന് സ്വന്തം ജീവന്‍ പണയംവെച്ച് ഈ സ്ത്രീയെ രക്ഷിക്കണം?”ശിവന്‍ ചോദിച്ചു.
പര്‍വ്വതേശ്വരനും അക്കാര്യത്തില്‍ അതിശയം പൂണ്ടു. ഇതുവരെ അവര്‍ നേരിട്ട രക്തദാഹികളായ നാഗന്മാരില്‍നിന്നും തീര്‍ത്തും വ്യത്യസ്തമായ അനുഭവമായിരുന്നു ഇത്.
“പ്രഭോ,” ശിവനെയും പര്‍വ്വതേശ്വരനെയും മാറിമാറിനോക്കിക്കൊണ്ട് ആ പടനായകന്‍ പറഞ്ഞു “ഈ സ്ത്രീ സുരക്ഷിതയാണെന്ന് കാണുന്നു. ഒരുപക്ഷേ, നമ്മള്‍ ഇവിടെ ഇങ്ങനെ നില്ക്കുന്നത് അത്ര സുരക്ഷിതമായി എനിക്കു തോന്നുന്നില്ല. നിങ്ങളുടെ സമ്മതത്തോടെ ഞാനീ സ്ത്രീകളെ അവരുടെ ഗ്രാമത്തിലെത്തിച്ചശേഷം കോട്ടദ്വാരത്തില്‍വെച്ച് യാത്രാസംഘത്തോടൊപ്പം ചേരാം.”
“അങ്ങനെയാകട്ടെ.” പര്‍വ്വതേശ്വരന്‍ പറഞ്ഞു. “ആവശ്യമെങ്കില്‍ നാല് സൈനികരെ ഒപ്പം കൂട്ടിക്കോളുക.”
ഈ സംഭവങ്ങളില്‍ അദ്ഭുതംകൊണ്ട് ശിവനും പര്‍വ്വതേശ്വരനും തിരികെ നടന്നു.

സന്ധ്യകഴിഞ്ഞിരുന്നു. ശിവനും ബൃഹസ്പതിയും നന്തിയും വീരഭദ്രനും ഒരു തീക്കുണ്ഡത്തിനു ചുറ്റും ഇരിക്കുകയായിരുന്നു. സതി ആയുര്‍വതിയോടും കൃതികയോടുമൊത്ത് വിശ്രമകേന്ദ്രത്തിന്‍റെ ഇടനാഴിയില്‍ ഇരിക്കുന്നത് ശിവന്‍ കണ്ടു. ഗൗരവതരമായ സംഭാഷണത്തില്‍ ഏര്‍പ്പെട്ടിരിക്കുകയായിരുന്നു അവര്‍. സുരക്ഷാക്രമീകരണങ്ങള്‍ വിലയിരുത്തിക്കൊണ്ടും സൈനികരുടെ സൗകര്യങ്ങള്‍ പരിശോധിച്ചുകൊണ്ടും പര്‍വ്വതേശ്വരന്‍ സൈനികര്‍ക്കിടയിലൂടെ നടക്കുന്നുണ്ടായിരുന്നു.
“ശിവന്‍, ഇതാ സാധനം തയ്യാര്‍.” ചില്ലം നീലകണ്ഠനു കൈമാറിക്കൊണ്ട് വീരഭദ്രന്‍ പറഞ്ഞു.
ശിവന്‍ ആ ചില്ലത്തിന്‍റെ അറ്റം ചുണ്ടില്‍ തിരുകി ആഞ്ഞുവലിച്ചു. അയാള്‍ പ്രകടമായും ശാന്തനായി കാണപ്പെട്ടു. വിശ്രാന്തി ആവശ്യമാണെന്നു മനസ്സിലാക്കിയ അയാള്‍ കുറച്ചുകൂടി പുകയെടുത്തശേഷം അത് ചങ്ങാതിക്ക് മടക്കിക്കൊടുത്തു. വീരഭദ്രന്‍ അത് ബൃഹസ്പതിക്കും നന്തിക്കുംനേരെ നീട്ടിയെങ്കിലും അവരത് നിരസിച്ചു. സതിയെ ഇടക്കിടെ ഒളികണ്ണിട്ടുനോക്കിയിരുന്ന ശിവന്‍റെ മേലായിരുന്നു ബൃഹസ്പതിയുടെ നോട്ടം. അദ്ദേഹം പുഞ്ചിരിയോടെ തലയാട്ടി.
“എന്തേ?” ബൃഹസ്പതിയുടെ അര്‍ത്ഥസൂചനയോടെയുള്ള പുഞ്ചിരി കണ്ടപ്പോള്‍ ശിവന്‍ ചോദിച്ചു.
“ചങ്ങാതി, നിന്‍റെ മോഹം എനിക്കു മനസ്സിലായി.” ബൃഹസ്പതി മന്ത്രിച്ചു. “പക്ഷേ, അത് വളരെ ബുദ്ധിമുട്ടുള്ള ഒന്നാണ്. ഏതാണ്ട് അസാദ്ധ്യം.”
“വളരെ വിലപിടിപ്പുള്ളതാകുമ്പോള്‍ അതത്ര അനായാസമാകാന്‍ വഴിയില്ല, അങ്ങനെയല്ലെ?”
ബൃഹസ്പതി പുഞ്ചിരിച്ചുകൊണ്ട് ശിവന്‍റെ കൈപ്പടത്തില്‍ കളിയായി അടിച്ചു.
തന്‍റെ ചങ്ങാതിക്ക് വേണ്ടതെന്താണെന്ന് വീരഭദ്രനറിയാമായിരുന്നു. നൃത്തവും സംഗീതവും. അത് അയാളുടെ മനോനിലയെ മെച്ചപ്പെടുത്തിയിരുന്നു. “ഈ നശിച്ചനാട്ടില്‍ ആളുകള്‍ പാട്ടുപാടുകയും നൃത്തംചെയ്യുകയും പതിവില്ലെന്നുണ്ടോ?”
“പതുക്കെപ്പറ വീരഭദ്രാ.” നന്തി ഒരു കീഴ്ജീവനക്കാരനോടെന്നപോലെ പറഞ്ഞു. “ഒന്നാമതായി, ഇതൊരു നശിച്ച നാടല്ല. ലോകത്തിലെ ഏറ്റവും മഹത്തായ രാജ്യമാണിത്.”
കളിയായി തൊഴുതുപിടിച്ചുകൊണ്ട് വീരഭദ്രന്‍ മാപ്പപേക്ഷിക്കുന്നപോലെ ആംഗ്യംകാട്ടി.
“രണ്ടാമതായി” നന്ദി തുടര്‍ന്നു. “സാഹചര്യത്തിനനുസരിച്ചുമാത്രമേ ഞങ്ങള്‍ നൃത്തം ചെയ്യുകയുള്ളൂ. ഹോളി പോലുള്ള ഉത്സവങ്ങള്‍ക്കോ പൊതുപരിപാടികള്‍ക്കോ മാത്രം.”
“യാതൊരു കാരണവുമില്ലാതെ നൃത്തം ചെയ്യുമ്പോഴാണ് ഏറ്റവുമധികം സന്തോഷം ലഭിക്കുന്നത് സേനാപതേ.” വീരഭദ്രന്‍ പറഞ്ഞു.
“അത് ഞാന്‍ സമ്മതിക്കുന്നു.” ശിവന്‍ പറഞ്ഞു.
നന്തി തല്‍ക്ഷണം നിശ്ശബ്‍ദനായി.
യാതൊരു മുന്നറിയിപ്പുമില്ലാതെ, വീരഭദ്രന്‍ അയാളുടെ നാട്ടില്‍ പ്രചാരത്തിലുള്ള നാടന്‍ പാട്ടുകളിലൊന്ന് പാടാന്‍ തുടങ്ങി. ശിവന് ഏറ്റവും ഇഷ്‍ടപ്പെട്ട പാട്ടുകളിലൊന്നായിരുന്നു അത് എന്നതിനാല്‍ ശിവന്‍ പുഞ്ചിരിച്ചുകൊണ്ടിരുന്നു. പാട്ടുതുടരവെ വീരഭദ്രന്‍ മെല്ലെ എഴുന്നേറ്റ് നൃത്തം ചെയ്യാന്‍ തുടങ്ങി. തുടര്‍ന്ന് ശിവനും അയാള്‍ക്കൊപ്പം ചേര്‍ന്നു. കഞ്ചാവിന്‍റെ ലഹരിയും നൃത്തവും ചേര്‍ന്ന് ശിവന്‍റെ മനോനിലയെ മാറ്റിമറിച്ചു.
ആദ്യം അല്പം നടുക്കത്തോടെയും പിന്നെ അല്പം ഉല്ലാസത്തോടെയുമാണ് ബൃഹസ്പതി ശിവനെ നോക്കിയത്. അവരുടെ നൃത്തത്തിന് ഒരു ചിട്ടയുള്ളതായി ബൃഹസ്പതി ശ്രദ്ധിച്ചു. ആറു ചുവടുകള്‍ വെച്ചുകൊണ്ടുള്ള ഇടവിട്ടവ ആവര്‍ത്തിച്ചുകൊണ്ടുള്ള താളക്രമത്തിലുള്ള നൃത്തം. ശിവന്‍ നന്തിയേയും ബൃഹസ്പതിയേയും കൈ പിടിച്ച് വലിച്ച് എഴുന്നേല്പിച്ചു. ആദ്യം ഒന്നു മടിച്ചെങ്കിലും അവരും പതുക്കെ ആ നൃത്തത്തില്‍ പങ്കുചേര്‍ന്നു. എന്നാല്‍ നിമിഷങ്ങള്‍ക്കകം, നൃത്തംചെയ്യാന്‍ അനിഷ്‍ടം പ്രകടിപ്പിച്ച ബൃഹസ്പതിയും നൃത്തം ചെയ്യാന്‍ തുടങ്ങി. ആ സംഘം തീക്കുണ്ഡത്തിനു ചുറ്റും ഒരു വൃത്തം മെനഞ്ഞ് ചൊടിയോടെ ഉച്ചത്തില്‍ പാട്ടുപാടി നൃത്തം വെച്ചു.
ശിവന്‍ പൊടുന്നനെ ആ വലയത്തില്‍ നിന്നും സതിയുടെ നേര്‍ക്ക് ഓടിച്ചെന്നു “വന്ന് എന്നോടൊപ്പം നൃത്തം ചെയ്യ്.”
അമ്പരന്നുപോയ സതി നിഷേധാര്‍ത്ഥത്തില്‍ തലയാട്ടി.
“വരൂ! ഞാനും നിന്‍റെ ഗുരുജിയും നോക്കിനില്ക്കേ നിനക്കു നൃത്തം ചെയ്യാമെങ്കില്‍ ഇവിടെ എന്തുകൊണ്ടത് ചെയ്തുകൂടാ?”
“അത് വിജ്ഞാനത്തിനുവേണ്ടിയായിരുന്നു.” സതി പറഞ്ഞു.
“അതിന്? എല്ലാവരും അറിവിനുവേണ്ടി മാത്രമാണോ നൃത്തം ചെയ്യുന്നത്?”
“അങ്ങനെ ഞാന്‍ പറഞ്ഞില്ല.”
“ശരി. എങ്കില്‍ നിന്‍റെ ഇഷ്‍ടം നിന്‍റെ വഴി.” വിഹ്വലനായ മട്ടില്‍ ശിവന്‍ ആംഗ്യം കാട്ടി. “ആയുര്‍വതി, വാ.”
അമ്പരന്നുപോയ ആയുര്‍വതിക്ക് എങ്ങനെ പ്രതികരിക്കണമെന്നറിയില്ലായിരുന്നു. എന്തുചെയ്യണമെന്ന് തീരുമാനിക്കാന്‍ കഴിയുന്നതിനുമുന്‍പേ ശിവന്‍ അവളുടെ കൈപിടിച്ച് ആ വലയത്തിലേക്ക് അവളെ വലിച്ചടുപ്പിച്ചു. വീരഭദ്രന്‍ കൃതികയെ വശീകരിച്ചു. ആ സംഘം കോലാഹലപൂര്‍വ്വം നൃത്തം ചെയ്യുകയും ഉറക്കെ പാട്ടുപാടുകയും ചെയ്തുകൊണ്ട് സ്വതവേ ശാന്തമായിരുന്ന ആ രാത്രിയെ ശബ്‍ദമുഖരിതമാക്കി. സതി ദേഷ്യത്തോടെ എഴുന്നേറ്റ് ശിവനെ ഒന്നു നോക്കിക്കൊണ്ട് ആ വിശ്രമവസതിയുടെ അകത്തേക്ക് ഓടിപ്പോയി. ഇടനാഴിയില്‍ സതിയുടെ അസാന്നിദ്ധ്യം ശ്രദ്ധിച്ചതോടെ ശിവന്‍റെ ക്ഷോഭം വര്‍ദ്ധിച്ചു.
നാശം!
അവന്‍ നൃത്തത്തിലേക്കുതന്നെ മടങ്ങി. വേദനയുടെയും ആനന്ദത്തിന്‍റെയും മിശ്രിതമായിക്കഴിഞ്ഞിരുന്നു അവന്‍റെ മനസ്സ്. അവന്‍ ഒരിക്കല്‍കൂടി ആ വരാന്തയ്ക്കുനേരെ തിരിഞ്ഞുനോക്കി. അവിടെ ആരുമില്ലായിരുന്നു.
ആരാണാ തിരശ്ശീലക്കു പിന്നില്‍?
വീരഭദ്രന്‍ ശിവനെ അടുത്ത ചുവടുവെക്കുവാന്‍ പിടിച്ചുവലിച്ചു. ഒരിക്കല്‍ക്കൂടി ആ വരാന്തയിലേക്ക് നോക്കാന്‍ പാകത്തില്‍ അവസരം കിട്ടുന്നതിന് ശിവന് കുറച്ചുകൂടി സമയം വേണ്ടിവന്നു. ആ തീരശ്ശീലയുടെ പുറകില്‍നിന്നു കൊണ്ട് അയാളെത്തന്നെ നോക്കുന്ന സതിയുടെ നിഴല്‍ചിത്രം ശിവനു കാണാമായിരുന്നു. അവനെ മാത്രം നോക്കുകയായിരുന്നു അവള്‍
കൊള്ളാം!
അതിശയവും ആഹ്ലാദവും ഒരുപോലെ മനസ്സുനിറച്ചതോടെ ശിവന്‍ മനോഹരമായ നൃത്തച്ചുവടുകളുമായി നര്‍ത്തനത്തിലേക്ക് മടങ്ങിയെത്തി. അയാള്‍ക്ക് അവളില്‍ മതിപ്പുണ്ടാക്കേണ്ടതുണ്ടായിരുന്നു.