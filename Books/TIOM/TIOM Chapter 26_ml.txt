അധ്യായം ഇരുപത്തി ആറ്
ചോദ്യങ്ങളുടെ ചോദ്യം

രാമജന്മഭൂമിക്ഷേത്രത്തിലേക്കുള്ള പാത ആ കുന്നിന്‍ ചെരിവിനോടു ചേര്‍ന്ന് ഒട്ടിപ്പിടിച്ചുകിടന്നു. ശ്രീരാമദേവന്‍റെ പാര്‍പ്പിടത്തില്‍ അത് അവസാനിച്ചു. അവിടെ നിന്നാല്‍ നഗരത്തിന്‍റെ അത്യാകര്‍ഷകമായ ഒരു കാഴ്ചവട്ടം കാണാം. പക്ഷേ, ശിവനതൊന്നും കണ്ടില്ല. ആ ഭീമന്‍ ക്ഷേത്രത്തിന്‍റെ സമൃദ്ധിയോ ചുറ്റും അതിമനോഹരമായി നിര്‍മ്മിച്ചെടുത്ത ഉദ്യാനമോ അവന്‍ കണ്ടില്ല. ദേവകളുടെ വാസ്തുശില്പി വെണ്ണക്കല്ലില്‍ എഴുതിയ തനിക്കവിതയായിരുന്നു ആ ക്ഷേത്രം. പ്രധാനപീഠത്തിലേക്കുള്ള വലിയൊരു കോണിപ്പടി ആ വാസ്തുശില്പി നിര്‍മ്മിച്ചിരുന്നു. ഭയം ജനിപ്പിക്കുന്നതാണെങ്കിലും അത്യാകര്‍ഷകമായിരുന്നു അത്. നീല നിറത്തിലും ചാരനിറത്തിലുമുള്ള ഭീമാകാരവും അലംകൃതവുമായ പ്രതിമകള്‍ ആ സ്തംഭത്തില്‍ ആലേഖനം ചെയ്യപ്പെട്ടിരുന്നു. വിശാലമായി കൊത്തിയുണ്ടാക്കിയ തൂണുകള്‍ പ്രകടനപരമെങ്കിലും കലാഭിരുചി എടുത്തുകാണിക്കുന്ന നീലനിറത്തിലുള്ള വെണ്ണക്കല്ലുകൊണ്ടു നിര്‍മ്മിച്ച മേലാപ്പിനെ താങ്ങിനിര്‍ത്തി. ശ്രീരാമദേവന് ഏറ്റവും ഇഷ്‍ടപ്പെട്ട സമയം പ്രഭാതമാണെന്ന് ആ വാസ്തുശില്പിക്കറിയാമായിരുന്നു. ആ മേലാപ്പില്ലായിരുന്നുവെങ്കില്‍ ദൃശ്യമാകുമായിരുന്ന നീലാകാശം അതേപടി മനോഹരമായി ആ മേലാപ്പില്‍ വരച്ചുവെച്ചിരുന്നു. മേലാപ്പിന്‍റെ ഏറ്റവും മുകളിലായി ഏകദേശം നൂറുവാരയോളം ഉയരമുള്ള ഗോപുരാഗ്രം ഈശ്വരന്മാര്‍ക്ക് വലിയൊരു നമസ്തേ അര്‍പ്പിക്കുന്നതുപോലെ ആകാശത്തിലേക്ക് ഉയര്‍ന്നുനിന്നു. ഏതായാലും സ്വദീപന്മാര്‍ അവരുടെ പൊങ്ങച്ചമാര്‍ന്ന സൗന്ദര്യബോധം ആ ക്ഷേത്രത്തില്‍ അടിച്ചേല്പ്പിച്ചിട്ടില്ലായിരുന്നു. ശ്രീരാമദേവന്‍ ഇഷ്പ്പെടാന്‍ സാധ്യതയുള്ളതുപോലെ ലളിതമാര്‍ന്ന രീതിയില്‍ നിയന്ത്രിതമായിരുന്നു അതിന്‍റെ സൗന്ദര്യവത്കരണം.
ശിവനിതൊന്നും ശ്രദ്ധിച്ചില്ല. ക്ഷേത്രത്തിനകത്ത് കൊത്തിവെച്ച വിഗ്രഹങ്ങളും അവന്‍ ശ്രദ്ധിച്ചില്ല. ശ്രീരാമവിഗ്രഹത്തിനു ചുറ്റും അദ്ദേഹത്തിന്‍റെ പ്രിയപ്പെട്ടവരുടെ രൂപങ്ങളായിരുന്നു. വലതുഭാഗത്ത് അദ്ദേഹത്തിന്‍റെ പ്രിയപത്നി സീത, ഇടതുഭാഗത്ത് അര്‍പ്പണബോധമുള്ള സഹോദരന്‍ ലക്ഷ്മണന്‍, അവരുടെ കാല്‍ക്കല്‍ മുട്ടുകുത്തിയിരിക്കുന്നത് ശ്രീരാമദേവന്‍റെ ഏറ്റവും ഇഷ്‍ട ശിഷ്യന്‍ വായുപുത്ര ഗോത്രത്തില്‍പ്പെട്ട വായുദേവന്‍റെ പുത്രന്‍ ഹനുമാന്‍.
ശ്രീരാമദേവന്‍റെ കണ്ണുകളിലേക്ക് നോക്കുവാനുള്ള കരുത്ത് കണ്ടെത്തുവാന്‍ ശിവനു സാധിച്ചില്ല. തനിക്കു ലഭിക്കുവാന്‍ പോകുന്ന വിധിവാക്യത്തെ അവന്‍ ഭയന്നു. ഒരു തൂണിന്‍റെ പുറകില്‍ കൂനിപ്പിടിച്ചിരുന്നുകൊണ്ട് അവന്‍ സങ്കടം കൊണ്ടു. കടുത്ത കുറ്റബോധം ഒട്ടും സഹിക്കുവാനാകാതെ വന്നപ്പോള്‍ കുറേ നേരമായി പിടിച്ചുനിര്‍ത്തിയിരുന്ന കണ്ണീര്‍ ആ കണ്ണുകള്‍ പുറത്തേക്കു വിട്ടു. ശിവന്‍ ആ കണ്ണീരിനെ നിയന്ത്രിക്കുവാന്‍ കഴിവതും ശ്രമിച്ചുനോക്കിയെങ്കിലും അണപൊട്ടിയൊഴുകുംപോലെ അവ പുറത്തേക്കൊഴുകി. പശ്ചാത്താപം നിയന്ത്രിക്കാനാവാതെ വന്നപ്പോള്‍ ആദ്യം അവന്‍ തന്‍റെ ചുരുട്ടിപ്പിടിച്ച മുഷ്‍ടിയില്‍ കടിച്ചു. കാല്‍മുട്ടു മടക്കി ഉയര്‍ത്തി നെഞ്ചിനോടു ചേര്‍ത്തുവെച്ച് അവന്‍ അതില്‍ തലചായ്ച്ചു.
സങ്കടത്തില്‍ ആമഗ്നനായിരുന്ന ശിവന്‍ തന്‍റെ ചുമലില്‍ സഹതാപാര്‍ദ്രമായ ഒരു കൈപ്പടം പതിഞ്ഞത് അറിഞ്ഞില്ല. അവനില്‍നിന്നും യാതൊരു പ്രതികരണവും ഇല്ലാതായപ്പോള്‍ ആ കൈപ്പടം അവന്‍റെ ചുമലില്‍ പതുക്കെ ഒന്നു അമര്‍ത്തി. ശിവനാ സ്പര്‍ശം തിരിച്ചറിഞ്ഞെങ്കിലും അവന്‍ തലതാഴ്ത്തിത്തന്നെ പിടിച്ചു. മുഖത്തെ തളര്‍ച്ചയോ കണ്ണുകളിലെ കണ്ണീരോ പുറത്തു കാണിക്കുവാന്‍ അവനാഗ്രഹിച്ചില്ല. പ്രായാധിക്യംമൂലം തളര്‍ന്ന, പഴഞ്ചനായ ആ കൈ പതുക്കെ പിന്‍വലിഞ്ഞു. ശിവന്‍ സംയമനം വീണ്ടെടുക്കുന്നതും കാത്ത് ആ കൈപ്പടത്തിന്‍റെ ഉടമ കാത്തുനിന്നു. ശരിയായ സമയമെത്തിയപ്പോള്‍ അയാള്‍ മുന്നോട്ടുവന്ന് ശിവന്‍റെ നേരെ മുന്നിലിരുന്നു. ശിവന്‍ ആ ബ്രാഹ്മണനോട് ഔപചാരികമായി നമസ്തേ പറഞ്ഞു. മേരുവിലെ ബ്രഹ്മക്ഷേത്രത്തിലും മോഹന്‍ജോദാരോയിലെ മോഹനക്ഷേത്രത്തിലും വെച്ച് ശിവന്‍ കണ്ടുമുട്ടിയ ബ്രാഹ്മണപണ്ഡിതനെപ്പോലെത്ത ന്നെയായിരുന്നു അയാള്‍. അതുപോലുള്ള വെളുത്തമുടിയും വെളുത്ത താടിയും തന്നെയാണ് അയാള്‍ക്കുണ്ടായിരുന്നത്. മറ്റു ബ്രാഹ്മണപണ്ഡിതര്‍ ധരിച്ചിരുന്നതുപോലെ കാവിനിറത്തിലുള്ള മുണ്ടും അംഗവസ്ത്രവുമാണ് അയാള്‍ ധരിച്ചിരുന്നത്. ആ ക്ഷീണിച്ച മുഖത്ത് അന്നത്തെപ്പോലെ ശാന്തമായ സ്വാഗതമോതുന്ന പുഞ്ചിരി കളിയാടിയിരുന്നു. എന്നാല്‍ ഇയാള്‍ക്ക് തടിയുടെ കാര്യത്തില്‍ അല്പം ഔദാര്യമുണ്ടായിരുന്നു എന്നകാര്യം ശിവന് ശ്രദ്ധിക്കാതിരിക്കുവാന്‍ സാധിച്ചില്ല.
“യഥാര്‍ത്ഥത്തില്‍ അത്രക്ക് മോശമാണോ?” തല അല്പം ചരിച്ച് ഇടുങ്ങിയ കണ്ണുകളോടെ ഭാരതീയരുടെ സ്വാഭാവികമായ തന്മയീഭാവത്തോടെ ചോദിച്ചു.
ശിവന്‍ വീണ്ടും കണ്ണടച്ച് തല താഴ്ത്തി ഇരുന്നു. ബ്രാഹ്മണന്‍ ക്ഷമാപൂര്‍വ്വം ശിവന്‍റെ മറുപടിക്കായി കാത്തിരുന്നു. “ഞാനെന്താണ് ചെയ്തതെന്ന് താങ്കള്‍ക്കറിഞ്ഞുകൂടാ!”
“എനിക്കറിയാം.’
കണ്ണുകളില്‍ അദ്ഭുതവും ലജ്ജയുമായി ശിവന്‍ ബ്രാഹ്മണനെ നോക്കി.
“നീലകണ്ഠന്‍, നീ ചെയ്തതെന്താണെന്ന് എനിക്കറിയാം.” ബ്രാഹ്മണപണ്ഡിതന്‍ പറഞ്ഞു. “ഞാന്‍ വീണ്ടും ചോദിക്കട്ടെ അതത്ര മോശം കാര്യമാണോ?”
“എന്നെ നീലകണ്ഠനെന്നു വിളിക്കരുത്.” ശിവന്‍ ദേഷ്യത്തോടെ പറഞ്ഞു. “ഞാനാ ബഹുമതിക്ക് അര്‍ഹനല്ല. നിഷ്കളങ്കരായ ആയിരക്കണക്കിന് മനുഷ്യരുടെ രക്തം എന്‍റെ കൈയില്‍ പുരണ്ടിട്ടുണ്ട്.”
“ആയിരങ്ങള്‍ക്കുമുകളില്‍ ആളുകള്‍ മരിച്ചിട്ടുണ്ട്.” ബ്രാഹ്മണന്‍ പറഞ്ഞു. “ഒരുപക്ഷേ, നൂറായിരം പേര്‍. പക്ഷേ താങ്കളവിടെ ഉണ്ടായിരുന്നില്ലെങ്കില്‍ അവര്‍ മരിക്കുകയില്ലായിരുന്നുവെന്ന് താങ്കള്‍ക്കു തോന്നുന്നണ്ടോ? യഥാര്‍ത്ഥത്തില്‍ അവരുടെ രക്തം താങ്കളുടെ കൈയില്‍ പുരണ്ടിട്ടുണ്ടോ?”
“തീര്‍ച്ചയായും ഉണ്ട്! എന്‍റെ വിവരക്കേടാണ് രാജ്യങ്ങളെ ഈ യുദ്ധത്തിലേക്കു നയിച്ചത്. ഞാന്‍ എന്താണു ചെയ്യുന്നത് എന്നതിനെക്കുറിച്ച് എനിക്ക് യാതൊരു ധാരണയുമില്ലായിരുന്നു. വലിയൊരു ചുമതല എന്‍റെ മേല്‍ കെട്ടിവെച്ചു. എനിക്കതിനുള്ള അര്‍ഹതയില്ലായിരുന്നു! തല്‍ഫലമായി നൂറായിരക്കണക്കിന് ആളുകള്‍ മരിച്ചുവീണു!”
തന്‍റെ നെറ്റിയിലെ സ്പന്ദിക്കുന്ന ചൂട് ശമിപ്പിക്കുവാനായി ശിവന്‍ മുഷ്‍ടി ചുരുട്ടി നെറ്റിയിലിടിച്ചു. രണ്ടുകണ്ണുകള്‍ക്കുമിടയിലായി ശിവന്‍റെ നെറ്റിയിലുണ്ടായിരുന്ന ചുവന്ന പാടില്‍ ബ്രാഹ്മണന്‍ അദ്ഭുതത്തോടെ നോക്കി. ചോര കട്ടപിടിച്ചതിന്‍റെ അടയാളമായിരുന്നില്ല അത്. ഏതാണ്ട് കറുപ്പിനോടടുത്ത നിറമായിരുന്നു അതിന്. തന്‍റെ അദ്ഭുതം കഷ്‍ടിച്ചു നിയന്ത്രിക്കാനേ ബ്രാഹ്മണന് സാധിച്ചുള്ളൂവെങ്കിലും അയാള്‍ നിശ്ശബ്‍ദത പാലിച്ചു. സമയം ആഗതമായിട്ടില്ലായിരുന്നു. വെളിപാടിന്‍റെ സമയം ഇനിയും ആയിട്ടില്ലായിരുന്നു.
“അതെല്ലാം ഞാന്‍ മൂലമാണ് സംഭവിച്ചത്.”ശിവന്‍ വിലപിച്ചു. അവന്‍റെ കണ്ണുകള്‍ വീണ്ടും ഈറനണിഞ്ഞു. “അതെല്ലാം എന്‍റെ തെറ്റാണ്.”
“എന്‍റെ സുഹൃത്തേ, പടയാളികള്‍ ക്ഷത്രിയരാണ്.” ശാന്തതയുടെ ആള്‍രൂപമായിത്തീര്‍ന്ന ആ ബ്രാഹ്മണന്‍ പറഞ്ഞു “ആരും അവരെ മരിക്കാന്‍ നിര്‍ബ്ബന്ധിക്കുന്നില്ല. അതിന്‍റെ അപകടസാദ്ധ്യതയെല്ലാം നല്ലപോലെ അറിഞ്ഞുതന്നെയാണ് അവരതിനു മുതിരുന്നത്. അതോടൊപ്പം ലഭിക്കാന്‍ സാധ്യതയുള്ള മഹത്വവും അവര്‍ തിരിച്ചറിയുന്നു. സ്വന്തം താല്പര്യത്തിനെതിരായി ഒരു ചുമതല അടിച്ചേല്പ്പിക്കപ്പെടാന്‍ കഴിയുന്ന ഒരാളല്ല നീലകണ്ഠന്‍. താങ്കളത് തിരഞ്ഞെടുക്കുന്നു. അതിനുവേണ്ടിയാണ് താങ്കള്‍ ജന്മം കൊണ്ടിട്ടുള്ളത്.”
അമ്പരന്ന് ശിവന്‍ ബ്രാഹ്മണനെ നോക്കി. “അതിനുവേണ്ടി ജന്മം കൊണ്ടു എന്നോ” എന്ന് അവന്‍റെ കണ്ണുകള്‍ ചോദിക്കുന്നതുപോലെ തോന്നി.
ശിവന്‍റെ കണ്ണുകളിലെ ചോദ്യം ആ ബ്രാഹ്മണന്‍ അവഗണിച്ചു. “എല്ലാം സംഭവിക്കുന്നത് ഒരു കാരണത്തിനുവേണ്ടിയാണ്. താങ്കളീ യാതനകളിലൂടെ കടന്നുപോകുന്നുണ്ടെങ്കില്‍ അതിനൊരു ദൈവികമായ പദ്ധതിയുണ്ട്.”
“ഇത്രയധികം മരണങ്ങള്‍ക്ക് എന്തു ദൈവിക കാരണമുണ്ടാവാനാണ്?”
“തിന്മയുടെ നാശം? അതൊരു പ്രധാനപ്പെട്ട കാരണമായി താങ്കള്‍ കരുതുന്നില്ലേ?”
“പക്ഷേ, ഞാന്‍ തിന്മയെ നശിപ്പിച്ചിട്ടില്ല.” ശിവന്‍ അട്ടഹസിച്ചു. “ഈ ആളുകള്‍ തിന്മ നിറഞ്ഞവരല്ല. അവര്‍ വ്യത്യസ്തരാണെന്നുമാത്രം. വ്യത്യസ്തരായെന്നുവെച്ച് അവര്‍ തിന്മയുള്ളവരല്ല.”
ബ്രാഹ്മണന്‍റെ മുഖത്ത് ലാക്ഷണികമായ ഒരു ഗൂഢമന്ദസ്മിതം തെളിഞ്ഞു. “സംശയമില്ല. അവര്‍ തിന്മയുള്ളവരല്ല. അവര്‍ വ്യത്യസ്തര്‍ മാത്രമാണ്. സുഹൃത്തേ, മുന്‍പത്തെ മഹാദേവനേക്കാള്‍ വളരെ എളുപ്പം വളരെ മുന്‍പേ താങ്കളത് മനസ്സിലാക്കിയിരിക്കുന്നു.”
ബ്രാഹ്മണന്‍റെ വാക്കുകള്‍കേട്ട് ശിവന്‍ അമ്പരന്നു “ഭഗവാന്‍ രുദ്രന്‍?”
“അതെ! ഭഗവാന്‍ രുദ്രന്‍.”
“പക്ഷേ, അദ്ദേഹം തിന്മയെ നശിപ്പിച്ചു. അസുരന്മാരെ നശിപ്പിച്ചു.”
“അസുരന്മാര്‍ ദുഷ്‍ടന്മാരാണെന്ന് ആരു പറഞ്ഞു?”
“ഞാന്‍ വായിച്ചു….” ശിവന്‍ അര്‍ദ്ധോക്തിയില്‍ നിര്‍ത്തി. അവസാനം അവന് മനസ്സിലായി.
“അതെ.” ബ്രാഹ്മണന്‍ പുഞ്ചിരിച്ചു. “താങ്കള്‍ ശരിയായി ഊഹിച്ചിരിക്കുന്നു. സൂര്യവംശികളും ചന്ദ്രവംശികളും പരസ്പരം ദുഷ്‍ടന്മാരാണെന്നു മുദ്രകുത്തിയതുപോലെ ദേവന്മാരും അസുരന്മാരും പരസ്പരം അതാരോപിച്ചു. ദേവന്മാര്‍ എഴുതിയ ഒരു പുസ്തകമാണ് താങ്കള്‍ വായിക്കുന്നതെങ്കില്‍ അതില്‍ അസുരന്മാരെ എപ്രകാരം ചിത്രീകരിച്ചിട്ടുണ്ടാകും എന്നാണ് താങ്കള്‍ കരുതുന്നത്?”
“അവര്‍ സൂര്യവംശികളേയും ചന്ദ്രവംശികളേയും പോലെത്തന്നെയായിരുന്നുവെന്നാണോ താങ്കള്‍ കരുതുന്നത്?”
“താങ്കള്‍ക്കു സങ്കല്പിക്കുവാന്‍ കഴിയുന്നതിനേക്കാളുമധികം. ദേവന്മാരും അസുരന്മാരും ഈ സൂര്യവംശികളേയും ചന്ദ്രവംശികളേയും പോലെ സമൂഹത്തിന്‍റെ സമതുലിതാവസ്ഥ നിലനിര്‍ത്തുന്ന രണ്ടു ശക്തികളാണ് – ദ്വൈതം.”
“ദ്വൈതം?”
“അതെ. ഈ പ്രപഞ്ചത്തിന്‍റെ നിരവധി പരിപ്രേക്ഷ്യങ്ങളിലൊന്നാണ് ദ്വൈതം – പൗരുഷവും, സ്ത്രൈണവും. അസുരന്മാരും സൂര്യവംശികളും പൗരുഷത്തെ പ്രതിനിധീകരിക്കുന്നു. ദേവന്മാരും ചന്ദ്രവംശികളും സ്ത്രൈണതയ്ക്കുവേണ്ടി നിലകൊള്ളുന്നു. പേരുകള്‍ക്കു മാറ്റമുണ്ടാവുമെങ്കിലും അവരുള്‍ക്കൊള്ളുന്ന ജൈവശക്തി ഒന്നുതന്നെയായിരിക്കും. അവ എല്ലായ്പ്പോഴും നിലനില്ക്കും. ഇവ രണ്ടിനേയും ഒരിക്കലും നശിപ്പിക്കാനാവില്ല. അല്ലെങ്കില്‍ ഈ പ്രപഞ്ചം പൊട്ടിച്ചിതറും.”
“അവര്‍ തമ്മിലുള്ള പോരാട്ടം നന്മയും തിന്മയും തമ്മിലുള്ള പോരാട്ടമാണെന്ന് അവരോരോരുത്തരും വിചാരിക്കുന്നു.
“ശരിയാണ്” ഈ അവസ്ഥയ്ക്കിടയിലും ശിവന്‍റെ മനസ്സിന്‍റെ കൂര്‍മ്മതയില്‍ അദ്ഭുതപ്പെട്ടുകൊണ്ട് ബ്രാഹ്മണന്‍ പറഞ്ഞു. “പക്ഷേ അവരാരും എപ്പോഴും യുദ്ധം ചെയ്തിരുന്നില്ല. ചിലഘട്ടത്തില്‍ ദീര്‍ഘകാല സഹകരണവും അവര്‍ക്കിടയില്‍ നിലനിന്നിരുന്നു. തിന്മയുടെ കാലഘട്ടങ്ങളിലുണ്ടാവുന്ന സ്പര്‍ദ്ധയുടെ പേരില്‍ പരസ്പരം കുറ്റമാരോപിക്കുവാന്‍ എളുപ്പമാണ്. രണ്ട് വ്യത്യസ്തമായ ജീവിതശൈലികള്‍ തമ്മിലുള്ള വ്യത്യാസം നന്മയും തിന്മയും തമ്മിലുള്ള പോരാട്ടമായി വ്യാഖ്യാനിക്കപ്പെടുന്നു. ചന്ദ്രവംശികള്‍ സൂര്യവംശികളില്‍നിന്ന് വ്യത്യസ്തരാണ് എന്നതുകൊണ്ട് അവര്‍ തിന്മ നിറഞ്ഞവരാണെന്ന് അര്‍ത്ഥമില്ല. എന്തുകൊണ്ടാണ് നീലകണ്ഠന്‍ പുറത്തുനിന്നുള്ളവനായിരിക്കണം എന്ന് നിങ്ങള്‍ ചിന്തിക്കുന്നത്?”
“അങ്ങനെയാണെങ്കില്‍ ഈ രണ്ടു ജീവിതശൈലികളില്‍ ഒന്നിനോടു മാത്രം അവന്‍ പക്ഷപാതം പുലര്‍ത്തുകയില്ല.” തന്‍റെ കണ്ണിനുമുന്നില്‍ നിന്നും ഒരു തിരശ്ശീല എടുത്തുമാറ്റിയതുപോലെ അവന്‍ പറഞ്ഞു.
“അതുതന്നെ! നീലകണ്ഠന്‍ ഇതിനെല്ലാം ഉപരിയായിരിക്കണം. പക്ഷപാതം അവനെ ബാധിക്കാന്‍ പാടില്ല.”
“പക്ഷേ, ഞാന്‍ പക്ഷപാതിത്വത്തില്‍നിന്ന് മുക്തനായിരുന്നില്ല. ചന്ദ്രവംശികള്‍ തിന്മയാണെന്ന് എന്നെ ബോധ്യപ്പെടുത്തിയിരുന്നു. ഒരുപക്ഷേ, ആനന്ദമയി പറയുന്നത് ശരിയായിരിക്കും. ഒരുപക്ഷേ, എളുപ്പം തെറ്റിദ്ധരിക്കപ്പെടാവുന്ന ഒരു പക്ഷപാതിയായിരിക്കാം ഞാന്‍.”
“അത്ര കഠിനമായി ആത്മവിമര്‍ശനം നടത്താതെ, സുഹൃത്തേ. എല്ലാം അറിഞ്ഞുകൊണ്ട് ആകാശത്തുനിന്നും പൊട്ടിവീഴുവാന്‍ നിങ്ങള്‍ക്കു സാധിക്കില്ലല്ലോ? ഏതെങ്കിലും ഭാഗത്തുകൂടെ വേണം നിങ്ങള്‍ക്കീ സമവാക്യത്തിലേക്ക് പ്രവേശിക്കുവാന്‍. ഏതുഭാഗത്തുകൂടെയാണോ നിങ്ങള്‍ പ്രവേശിക്കുന്നത് ആ ഭാഗത്തെ നിറം സ്വാഭാവികമായും നിങ്ങള്‍ക്കു ലഭിക്കും. മറ്റേ ഭാഗം തിന്മയാണെന്ന് നിങ്ങള്‍ ധരിക്കുകയും ചെയ്യും. നേരത്തെതന്നെ നിങ്ങള്‍ നിങ്ങളുടെ തെറ്റുകണ്ടുപിടിച്ചിരിക്കുന്നു. ഏറെ വൈകിയിട്ടാണ് രുദ്രഭഗവാന്‍ സ്വന്തം തെറ്റ് കണ്ടുപിടിച്ചത്. അസുരന്മാര്‍ തിന്മകളല്ലെന്നും അവര്‍ വ്യത്യസ്തര്‍ മാത്രമാണെന്നും കണ്ടെത്തുന്നതിനുമുന്‍പുതന്നെ അദ്ദേഹം അസുരന്മാരെ മിക്കവാറും നശിപ്പിച്ചിരുന്നു.
“മിക്കവാറും നശിപ്പിച്ചു എന്നോ? അങ്ങനെയെങ്കില്‍ ഇപ്പോഴും ചില അസുരന്മാര്‍ ശേഷിക്കുന്നു എന്നുണ്ടോ?”
ബ്രാഹ്മണപണ്ഡിതന്‍ നിഗൂഢമായി ചിരിച്ചു “അതിനെക്കുറിച്ച് നമുക്ക് പിന്നീടൊരിക്കല്‍ സംസാരിക്കാം, സുഹൃത്തേ. ആദ്യമായി തെറ്റിദ്ധരിക്കപ്പെടുന്ന മഹാദേവന്‍ താങ്കളല്ല എന്ന കാര്യമാണ് താങ്കള്‍ മനസ്സിലാക്കേണ്ടത്. അവസാനത്തേതുമായിരിക്കില്ല. രുദ്രഭഗവാന്‍റെ കുറ്റബോധം എന്തായിരുന്നിരിക്കുമെന്ന് കഴിയുമെങ്കില്‍ താങ്കളൊന്നു സങ്കല്പിച്ചു നോക്കുക.
മുഖം കുനിച്ച് ശിവന്‍ ഒന്നും മിണ്ടാതെ നിന്നു. രുദ്രഭഗവാന്‍റെ കുറ്റബോധത്തെക്കുറിച്ചുള്ള അറിവൊന്നും അവന്‍റെ മനസ്സിലെ കുറ്റബോധം കുറക്കുവാന്‍ പര്യാപ്തമായിരുന്നില്ല. അവന്‍റെ ആലോചന വായിച്ചെടുത്തുകൊണ്ട് ബ്രാഹ്മണന്‍ തുടര്‍ന്നു” ഈ സാഹചര്യത്തില്‍ എടുക്കാവുന്ന ഏറ്റവും നല്ല തീരുമാനമാണ് താങ്കള്‍ കൈക്കൊണ്ടത്. തീരെ ചെറിയ ആശ്വാസവചനമാണെന്ന് എനിക്കറിയാം. പക്ഷേ, നീലകണ്ഠനാകുക അത്ര എളുപ്പമുള്ള കാര്യമല്ല. ആ കുറ്റകൃത്യത്തിന്‍റെ ഭാരം താങ്കള്‍ ചുമന്നേ മതിയാവൂ. താങ്കള്‍ ഏതുതരത്തിലുള്ള ആളാണെന്ന് എനിക്കറിയാം. അതൊരു കനത്ത ഭാരമായിരിക്കും. വേദനയോ കുറ്റബോധമോ ശമിപ്പിക്കുകയെന്നതല്ല താങ്കളുടെ മുന്നിലുള്ള വെല്ലുവിളി. കടുത്ത വേദനയിലും കര്‍ത്തവ്യത്തോട്, കര്‍മ്മത്തോട് നീതി പുലര്‍ത്തുകയെന്നതാണ് താങ്കളുടെ മുന്നിലുള്ള വെല്ലുവിളി. അതാണ് ഒരു മഹാദേവന്‍റെ കര്‍മ്മവും നിയോഗവും.”
“പക്ഷേ, ഏതുതരത്തില്‍പെട്ട മഹാദേവനാണ് ഞാന്‍? എന്‍റെ ആവശ്യകത എന്താണ്? ഏതാണ് തിന്മയെന്ന് തിരിച്ചറിയാന്‍ കഴിയില്ലെങ്കില്‍ ഞാനെങ്ങനെ തിന്മയെ നശിപ്പിക്കും?”
“തിന്മയെ നശിപ്പിക്കലാണ് താങ്കളുടെ ജോലിയെന്ന് ആരാണ് പറഞ്ഞത്?”
ശിവന്‍ അമ്പരന്ന് ബ്രാഹ്മണനെ തുറിച്ചുനോക്കി. ബ്രാഹ്മണര്‍ ഇഷ്‍ടപ്പെടുന്ന പദാവലികള്‍ കൊണ്ടുള്ള കളികള്‍ അവനിഷ്‍ടമല്ലായിരുന്നു.
ശിവന്‍റെ കണ്ണുകളിലെ ക്ഷോഭം കണ്ടറിഞ്ഞ് ബ്രാഹ്മണന്‍ ഉടനെ വിശദീകരിച്ചു” ദുഷ്‍ടശക്തികള്‍ക്കുണ്ടെന്നു കരുതുന്ന കരുത്ത് അമിതവ്യാഖ്യാനമാണ്, സുഹൃത്തേ. അത് ഉന്മൂലനം ചെയ്യുക ബുദ്ധിമുട്ടുള്ള കാര്യമല്ല, കുറച്ചു നല്ല മനുഷ്യര്‍ അതിനെതിരെ പോരാടുമെന്നു നിശ്ചയിച്ചാല്‍ മതി. എപ്പോഴെല്ലാം തിന്മ തലപൊക്കിയിട്ടുണ്ടോ അപ്പോഴെല്ലാം ഇതായിരുന്നു അതിന്‍റെ വിധി. അത് നശിപ്പിക്കപ്പെട്ടിരുന്നു.”
“പിന്നെന്താണ് എന്‍റെ ആവശ്യം?”
“ഏറ്റവും നിര്‍ണ്ണായകമായ ദൗത്യത്തിന്. ഏറ്റവും പ്രധാനപ്പെട്ട ചോദ്യത്തിനുള്ള ഉത്തരം നല്കുവാന്‍.”
“എന്ത്?”
“എന്താണ് തിന്മ?”
“എന്താണ് തിന്മ?”
“അതെ, മനുഷ്യര്‍ക്കിടയില്‍ നിരവധി യുദ്ധങ്ങള്‍ ഉണ്ടായിട്ടുണ്ട്.” ബ്രാഹ്മണന്‍ പറഞ്ഞു. “ഭാവിയിലും നിരവധി യുദ്ധങ്ങളുണ്ടാകും. അതാണീ ലോകത്തിന്‍റെ രീതി. പക്ഷേ, ഒരു യുദ്ധത്തെ നന്മയും തിന്മയും തമ്മിലുള്ള ഒരു പോരാട്ടമാക്കി മാറ്റുവാന്‍ ഒരു മഹാദേവനെ സാധിക്കൂ. ഒരു മഹാദേവനു മാത്രമേ തിന്മയെ തിരിച്ചറിയാനും ആളുകളെ അതിനെതിരായി നയിക്കുവാനും സാധിക്കുകയുള്ളൂ. തിന്മ അതിന്‍റെ മലിനഭരിതമായ തലയുയര്‍ത്തി ജീവനെ അപ്പാടെ നശിപ്പിക്കുന്നതിനു മുന്‍പ്.”
“പക്ഷേ, ഞാനെങ്ങനെ തിന്മയെ തിരിച്ചറിയും?”
“അക്കാര്യത്തില്‍ എനിക്കു താങ്കളെ സഹായിക്കാന്‍ കഴിയില്ല, സുഹൃത്തേ. ഞാന്‍ മഹാദേവനല്ല. താങ്കള്‍ ഉത്തരംകണ്ടെത്തേണ്ട ചോദ്യമാണത്. താങ്കള്‍ക്ക് അതിനുള്ള ഹൃദയമുണ്ട്. അതിനുള്ള മനസ്സുണ്ട്. അത് തുറന്നിടുക. തിന്മ താങ്കളുടെ മുന്നില്‍ പ്രത്യക്ഷമാകും.”
“പ്രത്യക്ഷമാകും?”
“അതെ.” ബ്രാഹ്മണന്‍ വിശദീകരിച്ചു. “തിന്മക്ക് താങ്കളുമായി ഒരു ബന്ധമുണ്ട്. അത് താങ്കളിലേക്കു വരും. അത് പ്രത്യക്ഷപ്പെടുമ്പോള്‍ അതിനെ തിരിച്ചറിയുക എന്നതാണ് താങ്കള്‍ ചെയ്യേണ്ടത്. എനിക്ക് ഒരേയൊരു നിര്‍ദ്ദേശമേയുള്ളൂ. ആ തിന്മയെ കണ്ടെത്താന്‍ തിടുക്കം കാണിക്കാതിരിക്കുക. കാത്തിരിക്കുക. അത് താങ്കളുടെ അടുത്തേക്കുവരും.”
ശിവന്‍ മുഖം ചുളിച്ചു. ആ വിചിത്ര സംഭാഷണം മനസ്സിലേക്ക് ആവാഹിക്കാന്‍ ശ്രമിച്ചുകൊണ്ട് അവന്‍ കീഴോട്ടു നോക്കി. എന്തെങ്കിലും നിര്‍ദ്ദേശം കിട്ടിയെങ്കില്‍ എന്നുകരുതി അവന്‍ ശ്രീരാമദേവന്‍റെ വിഗ്രഹത്തിലേക്കു നോക്കി. അവന്‍ പ്രതീക്ഷിച്ചതുപോലെ നീതിവാക്യങ്ങള്‍ നിറഞ്ഞ കണ്ണുകളല്ല അവിടെ കണ്ടത്. പകരം ഊഷ്മളമായ പ്രോത്സാഹനം നല്കുന്ന പുഞ്ചിരിയാണ് അവനവിടെ ദര്‍ശിച്ചത്.
“സുഹൃത്തേ, താങ്കളുടെ യാത്ര പൂര്‍ത്തിയായിട്ടില്ല. അത് തുടങ്ങിയിട്ടേയുള്ളൂ. താങ്കള്‍ക്കിനിയും സഞ്ചരിക്കാനുണ്ട്. അല്ലെങ്കില്‍ തിന്മ വിജയിക്കും.”
ശിവന്‍റെ കണ്ണുകള്‍ക്ക് അല്പം വ്യക്തത വന്നു. അവന്‍റെ യാതനയുടെ ഭാരത്തിന് കുറവൊന്നുമുണ്ടായില്ല. പക്ഷേ അതു ചുമക്കുവാനുള്ള കരുത്തുലഭിച്ചതുപോലെ അവനു തോന്നി. അവസാനം വരെ അവന്‍ നടന്നേ തീരൂ.
ശിവന്‍ ബ്രാഹ്മണനെ നോക്കി, തളര്‍ന്ന പുഞ്ചിരിതൂകി.
“താങ്കള്‍ ആരാണ്?”
ബ്രാഹ്മണന്‍ ചിരിച്ചു. “ഇതിനുള്ള ഉത്തരം നല്കാമെന്ന് മുമ്പൊരിക്കല്‍ വാക്കു തന്നിട്ടുള്ള കാര്യം എനിക്കറിയാം. ഞങ്ങള്‍ക്കെല്ലാവര്‍ക്കും ബാധകമാകുംവിധം ഞങ്ങളിലൊരുത്തന്‍ നല്കിയ വാഗ്ദാനം. ഞാനത് ലംഘിക്കുകയില്ല.”
ഉത്തരം കാത്ത് ശിവന്‍ ബ്രാഹ്മണനെ നോക്കി.
“ഞങ്ങള്‍ വാസുദേവന്മാര്‍.”
“വാസുദേവന്മാര്‍?”
“അതെ. ഓരോ വിഷ്ണുവിന്‍റെ അവതാരവും തന്‍റെ ഗോത്രത്തിന് രണ്ടു ദൗത്യങ്ങള്‍ ഏല്പിക്കാറുണ്ട്.”
ശിവന്‍ പണ്ഡിതനെ നിര്‍ന്നിമേഷനായി നോക്കി.
“അടുത്ത മഹാദേവന്‍ പ്രത്യക്ഷപ്പെടുമ്പോള്‍ അദ്ദേഹത്തെ സഹായിക്കുകയെന്നതാണ് ഒന്നാമത്തെ ദൗത്യം.”
“രണ്ടാമത്തേത്?”
“അടുത്ത വിഷ്ണുവായിത്തീരുക എന്നതാണ് ഞങ്ങളുടെ രണ്ടാമത്തെ ദൗത്യം. ഏഴാമത്തെ വിഷ്ണുവായിരുന്ന ശ്രീരാമദേവന്‍ തന്‍റെ വിശ്വസ്തനായ അനുചരനെ, വാസുദേവ പ്രഭുവിനെ, ഈ ദൗത്യമേല്‍പ്പിച്ചു. ഞങ്ങള്‍ അദ്ദേഹത്തിന്‍റെ അനുയായികളാണ്. വാസുദേവ ഗോത്രം.”
ഈ ജ്ഞാനത്തിന്‍റെ സവിശേഷതകള്‍ ഉള്‍ക്കൊണ്ടുകൊണ്ട് ശിവന്‍ ബ്രാഹ്മണനെ നോക്കി. പെട്ടെന്നൊരു ധാരണ തന്‍റെ മനസ്സില്‍ ഉരുത്തിരിഞ്ഞപ്പോള്‍ ശിവന്‍ മുഖം ചുളിച്ചു. “മഹാദേവന്മാര്‍ ഇത്തരം ഗോത്രവര്‍ഗ്ഗങ്ങളെശേഷിപ്പിച്ചു പോകാറുണ്ടോ? രുദ്രഭഗവാന്‍ അങ്ങനെ ചെയ്തിട്ടുണ്ടോ?”
ശിവന്‍റെ ബുദ്ധിസാമര്‍ത്ഥ്യം കണ്ട് സംപ്രീതനായ ബ്രാഹ്മണന്‍ പുഞ്ചിരിച്ചു. മോഹന്‍ജോദാരോയുടെ കാര്യക്കാരന്‍ പറഞ്ഞത് ശരിയായിരുന്നു. ഈ മനുഷ്യന്‍ മഹാദേവനാകുവാന്‍ യോഗ്യനാണ്.
“ഉണ്ട്. രുദ്രഭഗവാന്‍ ഒരു ഗോത്രത്തെ ഇവിടെ ശേഷിപ്പിച്ചിട്ടുണ്ട്. വായുപുത്ര ഗോത്രം.”
“വായുപുത്ര?” ശിവന്‍ ചോദിച്ചു. ആ പേര് നല്ല പരിചയമുള്ളതുപോലെ ശിവനു തോന്നി.
ബ്രാഹ്മണപണ്ഡിതന്‍ ശിവന്‍റെ ചുമലില്‍ കൈവെച്ചു “അത് മറ്റൊരിക്കല്‍ പറയാം സുഹൃത്തേ. ഇന്ന് നമ്മള്‍ ഒരുപാട് സംസാരിച്ചിരിക്കുന്നു. വീട്ടില്‍ പോകൂ. താങ്കള്‍ക്ക് പത്നിയുടെ സുഖകരമായ ആശ്ലേഷം ആവശ്യമായിരിക്കുന്നു. നാളെ എന്നത് നാളത്തെ കാര്യമാണല്ലെ! താങ്കളുടെ ദൗത്യം അതുവരെ കാത്തുനില്ക്കട്ടെ. ഇപ്പോള്‍ വീട്ടില്‍ പോവുക.”
ശിവന്‍ പുഞ്ചിരിച്ചു. നിഗൂഢമായ പുഞ്ചിരി. ശിവന്‍റെ ലളിതമായ തിബറ്റന്‍ രീതികളില്‍നിന്ന് വ്യത്യസ്തം. പക്ഷേ, അവനിപ്പോള്‍ ഒരു ഭാരതീയനായിരിക്കുന്നു. ശിവന്‍ കുനിഞ്ഞ് ബ്രാഹ്മണപണ്ഡിതന്‍റെ കാല്‍ തൊട്ടു വന്ദിച്ചു. ശിവന്‍റെ നെറുകയില്‍ കൈ വെച്ച് അനുഗ്രഹിച്ചുകൊണ്ട് അയാള്‍ സൗമ്യതയോടെ പറഞ്ഞു “വിജയീ ഭവ. ജയ്ഗുരു വിശ്വാമിത്ര. ജയ് ഗുരു വസിഷ്ഠ”
ശിവന്‍ തലയാട്ടിക്കൊണ്ട് ആ അനുഗ്രഹാശിസ്സുകള്‍ സ്വീകരിച്ചു. അവന്‍ എഴുന്നേറ്റ് ക്ഷേത്രത്തിലേക്കുള്ള ചവിട്ടുപടികള്‍ക്കുനേരെ നടന്നു. ആ തറയുടെ അറ്റത്തെത്തിയപ്പോള്‍ ശിവന്‍ തിരിഞ്ഞുനോക്കി. ആ ബ്രാഹ്മണപണ്ഡിതന്‍ മുട്ടുകുത്തി കുനിഞ്ഞ് അവന്‍ എഴുന്നേറ്റുപോന്ന ആ സ്ഥലത്ത് ആദരപൂര്‍വ്വം ശിരസ്സ് മുട്ടിച്ചു. ശിവന്‍ പുഞ്ചിരിച്ച് പതിയെ തലകുലുക്കി. ആ ബ്രാഹ്മണരൂപത്തിനപ്പുറത്ത് അവന്‍ ശ്രീരാമദേവന്‍റെ വിഗ്രഹം കണ്ടു. അവന്‍ കൈ കൂപ്പിക്കൊണ്ട് ശ്രീരാമദേവന് നമസ്തേ ഭജിച്ചു.
അവന്‍റെ യാതനയുടെ ഭാരത്തിന് ഇപ്പോഴും കുറവില്ലായിരുന്നു. പക്ഷേ, അത് ചുമന്നുകൊണ്ടു നടക്കാനുള്ള കരുത്ത് ലഭിച്ചതുപോലെ അവന് തോന്നി.
അവന്‍ തിരികെ പടികളിറങ്ങുവാന്‍ തുടങ്ങി. അവനെ അതിശയിപ്പിച്ചുകൊണ്ട് സതി കല്ലില്‍ നിര്‍മ്മിച്ച ഒരു അപ്സരകന്യകയുടെ പ്രതിമയില്‍ കുനിഞ്ഞുനോക്കി നില്പുണ്ടായിരുന്നു. അപ്പോള്‍ സതിയെ അല്ലാതെ മറ്റാരെയും കാണാന്‍ അവനാഗ്രഹിക്കുന്നില്ലായിരുന്നു.
അവളുടെ അടുത്തേക്ക് നടന്നുകൊണ്ട് അവന്‍ കളിയാക്കി “നീ എപ്പോഴും എന്നെ പിന്തുടരുവാനാണോ നിന്‍റെ ഉദ്ദേശ്യം?”
“അങ്ങ് ഒറ്റയ്ക്കിരിക്കുവാന്‍ ഇഷ്‍ടപ്പെടുന്നത് എപ്പോഴൊക്കെയാണെന്ന് എനിക്കറിയാം. എപ്പോഴൊക്കെയാണ് എന്‍റെ സാന്നിദ്ധ്യം ആഗ്രഹിക്കുന്നതെന്നും എനിക്കറിയാം.”ശിവന്‍ പൊടുന്നനെ മരവിച്ചുപോയി. സതിയുടെ തൊട്ടുപിന്നിലായി ഒരു മരത്തിനുപുറകില്‍ ഒരു വസ്ത്രാഞ്ചലം തത്തിപ്പറക്കുന്നത് അവന്‍ കണ്ടു. സായാഹ്നത്തിലെ ഇളംകാറ്റ് പതുങ്ങിനിന്നിരുന്ന ആ രൂപത്തെ കാണിച്ചുതന്നു. ശിവന്‍റെ നോട്ടത്തെ പിന്തുടര്‍ന്ന് സതി തിരിഞ്ഞുനോക്കി. മൂടുപടമിട്ട, മുഖംമൂടിയണിഞ്ഞ ഒരു രൂപം മരങ്ങള്‍ക്കിടയില്‍നിന്ന് പുറത്തുവന്നു.
അതാ അവന്‍!
ശിവന്‍റെ ഹൃദയം അതിശക്തമായി മിടിച്ചു. അവനപ്പോഴും സതിയില്‍ നിന്നും നല്ല ദൂരത്തായിരുന്നു. നാഗന്‍ അവളുടെ അടുത്തെത്തിയിരുന്നു. സാഹചര്യത്തെ വിലയിരുത്തുന്ന മട്ടില്‍ ഓരോരുത്തരുടേയും അടുത്തനീക്കം ശ്രദ്ധിച്ചുകൊണ്ട് അവര്‍ മൂവരും ഭൂമിയില്‍ വേരുറച്ചതുപോലെ നിന്നു. ആദ്യം അനങ്ങിയത് സതിയായിരുന്നു. പെട്ടെന്ന് തന്‍റെ അരക്കെട്ടിന്‍റെ ഒരുവശത്തുണ്ടായിരുന്ന ഉറയില്‍നിന്നു കത്തി വലിച്ചെടുത്ത് അവള്‍ നാഗനു നേര്‍ക്ക് വീശി. നാഗന്‍ അനങ്ങിയില്ല. കത്തി അണുവിടയ്ക്ക് അവന്‍റെമേല്‍ കൊള്ളാതെ, അവന്‍റെ തൊട്ടുപിന്നിലുണ്ടായിരുന്ന മരത്തില്‍ തറഞ്ഞുകയറി.
ശിവന്‍റെ കൈ സാവധാനം തന്‍റെ വാള്‍പ്പിടിക്കു നേരെ നീങ്ങി.
നാഗന്‍ പുറകിലേക്കു തിരിഞ്ഞ് മരത്തില്‍ തറച്ചിരുന്ന കത്തി വലിച്ചെടുത്തു. വിചിത്രമായ രീതിയില്‍ അവനാ കത്തി തന്‍റെ വലതുകൈത്തണ്ടയില്‍ ഒരു ശീലകൊണ്ട് ചുറ്റിക്കെട്ടി. പിന്നെ അവന്‍ അതിവേഗം മുന്നോട്ടുകുതിച്ചു.
“സതീ” വാള്‍ ഊരിപ്പിടിച്ച് അവന്‍ സതിയുടെ നേര്‍ക്ക് കുതിച്ചോടുന്നതിനിടയില്‍ ശിവന്‍ പരിച മുന്നോട്ടുയര്‍ത്തിപ്പിടിച്ചിരുന്നു…
...തുടരും