അധ്യായം ഇരുപത്
മന്ദരപര്‍വ്വതത്തിലെ ആക്രമണം

“സുഖം തന്നെയോ, മിത്രമേ?”
“ഞാനെവിടെയാ എത്തിപ്പെട്ടിരിക്കുന്നത്?” അമ്പരന്നുപോയ ശിവന്‍ ചോദിച്ചു.
താന്‍ മേരുവിലെ ബ്രഹ്മക്ഷേത്രത്തിലാണ് എത്തിപ്പെട്ടിരിക്കുന്നതെന്ന് ശിവന്‍ തിരിച്ചറിഞ്ഞു. മാസങ്ങള്‍ക്കുമുന്‍പ് മേരുവില്‍ വന്നപ്പോള്‍ കണ്ടുമുട്ടിയ ആ ബ്രാഹ്മണപുരോഹിതനാണ് അവന്‍റെ മുന്നില്‍ ഇരിപ്പുണ്ടായിരുന്നത്.
“താങ്കള്‍ എന്നെ ഇങ്ങോട്ടു വിളിച്ചു.” പുരോഹിതന്‍ പുഞ്ചിരിച്ചുകൊണ്ടുപറഞ്ഞു.
“പക്ഷേ, എങ്ങനെ, എപ്പോള്‍ ഞാനിവിടെ എത്തിപ്പെട്ടു?” ശിവന്‍ സ്തബ്‍ധനായിക്കൊണ്ട് ചോദിച്ചു.
“താങ്കള്‍ ഉറങ്ങാന്‍ തുടങ്ങിയതുമുതല്‍.” പുരോഹിതന്‍ പറഞ്ഞു “ഇതൊരു സ്വപ്നമാണ്.”
“ഞാന്‍ നശിച്ചുപോയാല്‍ മതിയായിരുന്നു.”
“താങ്കള്‍ എന്തിനാണ് ഇങ്ങനെ ശപിക്കുന്നത്?” പുരോഹിതന്‍ മുഖം ചുളിച്ചുകൊണ്ടു ചോദിച്ചു.
“ആവശ്യം വരുമ്പോള്‍ മാത്രമാണ് ഞാന്‍ ശാപവാക്കുകള്‍ പറയുന്നത്.” ശിവന്‍ ചിരിച്ചു. “പിന്നെ, ശപിക്കുന്നതില്‍ എന്താണ് തെറ്റ്?”
“മര്യാദാദാരിദ്ര്യം എടുത്തുകാണിക്കുന്നതാണ് അതെന്ന് ഞാന്‍ കരുതുന്നു. സ്വഭാവത്തിന്‍റെ ചെറിയൊരു വൈകല്യമാണ് അത് എടുത്തുകാണിക്കുന്നത്.”
“നേരെ മറിച്ച്, അത് കാണിക്കുന്നത് സ്വഭാവത്തിന്‍റെ മികവാണെന്നാണ് ഞാന്‍ കരുതുന്നത്. മനസ്സ് തുറന്നു സംസാരിക്കുവാനുള്ള നമ്മുടെ ധൈര്യവും കരുത്തുമാണ് അത് കാണിക്കുന്നത്.”
വെറുതെയൊന്ന് തലയാട്ടിക്കൊണ്ട് പുരോഹിതന്‍ മലര്‍ക്കെ ചിരിച്ചു.
“എന്തായാലും” ശിവന്‍ തുടര്‍ന്നു. “ഒരു കാര്യം ഞാന്‍ ചോദിക്കട്ടെ. നിങ്ങളെ എന്താണ് വിളിക്കുന്നത്? അടുത്ത തവണ കാണുമ്പോള്‍ എന്നോടത് പറയാമെന്നാണ് നിങ്ങള്‍ വാഗ്ദാനം ചെയ്തിരുന്നത്.”
“പക്ഷേ, നിങ്ങള്‍ ഞങ്ങളിലൊരാളെ വീണ്ടും കണ്ടുമുട്ടിയിട്ടില്ല. ഇതൊരു സ്വപ്നമാണ്. നിങ്ങള്‍ക്കറിയാവുന്ന കാര്യം മാത്രമേ എനിക്ക് നിങ്ങളോടു പറയാന്‍ കഴിയൂ.” നിഗൂഢമായി പുഞ്ചിരിതൂകിക്കൊണ്ട് പുരോഹിതന്‍ പറഞ്ഞു. “അല്ലെങ്കില്‍ താങ്കളുടെ പ്രജ്ഞയിലുള്ള, താങ്കള്‍ ഒട്ടും ശ്രദ്ധിക്കാത്ത ഒരു കാര്യം.”
“അപ്പോള്‍ അതിനെക്കുറിച്ചാണോ ഇതെല്ലാം! എനിക്കറിയാവുന്ന ഒരുകാര്യം കണ്ടുപിടിക്കുവാനാണ് താങ്കളെന്നെ സഹായിക്കുവാന്‍ തയ്യാറെടുക്കുന്നത്.”
“അതെ.” പുഞ്ചിരി കൂടുതല്‍ നിഗൂഢമാക്കിക്കൊണ്ട് പുരോഹിതന്‍ പറഞ്ഞു.
“ആട്ടെ, നമ്മള്‍ തമ്മില്‍ സംസാരിക്കുമെന്ന് കരുതപ്പെടുന്ന ആ കാര്യം എന്താണ്?”
“ഈ ഇലയുടെ നിറം” അതിമനോഹരമായി കൊത്തിയുണ്ടാക്കിയ തൂണുകള്‍ക്കിടയിലൂടെ ദൃശ്യമായ അനേകം വൃക്ഷങ്ങള്‍ക്കുനേരെ ചൂണ്ടിക്കൊണ്ട് തിളങ്ങുന്ന പുഞ്ചിരിയോടെ ആ പുരോഹിതന്‍ പറഞ്ഞു.
“ആ ഇലയുടെ നിറം?”
“അതെ.”
കടുപ്പിച്ച് മുഖം ചുളിച്ചുകൊണ്ട് ശിവന്‍ നെടുവീര്‍പ്പിട്ടു. “പരിശുദ്ധമായ സരോവരത്തിന്‍റെ പേരില്‍ ഞാന്‍ ചോദിക്കട്ടെ, ആ ഇലയുടെ നിറത്തിന്‍റെ പ്രാധാന്യമെന്ത്?”
“പലപ്പോഴും സംഭാഷണത്തിലൂടെയുള്ള സഞ്ചാരങ്ങള്‍ വിജ്ഞാനം നേടുന്നതിന് കൂടുതല്‍ സഹായകരമാവും. അതോടൊപ്പം സംതൃപ്തി നല്കും.” പുരോഹിതന്‍ പറഞ്ഞു. “അതിലുമപ്പുറം വിജ്ഞാനത്തിന്‍റെ സന്ദര്‍ഭത്തെക്കുറിച്ച് കൂടുതല്‍ മനസ്സിലാക്കുവാന്‍ അതു സഹായിക്കും.”
“വിജ്ഞാനത്തിന്‍റെ സന്ദര്‍ഭം?”
“അതെ. സര്‍വ്വവിജ്ഞാനങ്ങള്‍ക്കും അതിന്‍റേതായ സന്ദര്‍ഭങ്ങളുണ്ട്. സന്ദര്‍ഭം ശരിയായി മനസ്സിലാക്കുവാന്‍ കഴിഞ്ഞില്ലെങ്കില്‍ വിജ്ഞാനത്തിന്‍റെ കേന്ദ്രബിന്ദുവിനെക്കുറിച്ച് നമുക്ക് ഗ്രഹിക്കാന്‍ സാധിക്കില്ല.”
“അപ്പോള്‍ ആ ഇലയുടെ നിറത്തെക്കുറിച്ചു സംസാരിച്ചാല്‍ എനിക്കെല്ലാം അറിയാന്‍ കഴിയുമെന്നാണോ?”
“അതെ.”
“പരിശുദ്ധമായ സരോവരത്തെ മനസ്സില്‍ ധ്യാനിച്ചുകൊണ്ട് ഞാന്‍ പറയുന്നു!” ശിവന്‍ ഗര്‍ജ്ജിച്ചു “എങ്കിലിനി നമുക്കാ ഇലയെക്കുറിച്ചു സംസാരിക്കാം.”
“അങ്ങനെയാവട്ടെ.” പണ്ഡിതര്‍ ചിരിച്ചു. “പറയൂ ആ ഇലയുടെ നിറമെന്താണ്?”
“അതിന്‍റെ നിറം? പച്ചനിറം.”
“ആണോ?”
“അല്ലേ?”
“എന്തുകൊണ്ടാണ് അത് പച്ചയാണെന്ന് താങ്കള്‍ക്കു തോന്നുന്നത്?”
“കാരണം,” രസിച്ചുകൊണ്ട് ശിവന്‍ പറഞ്ഞു “അത് പച്ചയാണ്.”
“അല്ല. അതല്ല ഞാന്‍ ചോദിക്കാന്‍ ശ്രമിച്ചുകൊണ്ടിരുന്നത്. കണ്ണുകള്‍ കൊണ്ട് എങ്ങനെയാണ് കാണുന്നതെന്ന് ബൃഹസ്പതിയുടെ ശാസ്ത്രജ്ഞന്മാരുമായി താങ്കള്‍ സംസാരിക്കുകയുണ്ടായി. ഇല്ലേ?”
“ഓ, അത് ശരിയാണ്.” ശിവന്‍ നെറ്റിയില്‍ അടിച്ചുകൊണ്ട് പറഞ്ഞു. “പ്രകാശം ഒരു വസ്തുവില്‍ പതിക്കുന്നു. ആ വസ്തുവില്‍ തട്ടി പ്രകാശം പ്രതിഫലിച്ച് നമ്മുടെ കണ്ണില്‍ വീഴുമ്പോള്‍ നാമത് കാണുന്നു.”
“കൃത്യമായും. ഇതുപോലെത്തന്നെ മറ്റൊരു ശാസ്ത്രജ്ഞനുമായി സൂര്യപ്രകാശം എന്തുകൊണ്ടാണ് നിര്‍മ്മിച്ചിരിക്കുന്നതെന്ന കാര്യവും സംസാരിക്കുകയുണ്ടായില്ലേ.”
“ഉവ്വ്. അങ്ങനെയുണ്ടായി. ഏഴുവിവിധനിറങ്ങളുടെ സമ്മിശ്രമാണ് വെള്ളനിറത്തിലുള്ള സൂര്യപ്രകാശം. അതുകൊണ്ടാണ് മഴത്തുള്ളികളില്‍ സൂര്യപ്രകാശം തട്ടുമ്പോള്‍ മഴവില്ലുണ്ടാകുന്നത്.”
“ശരിയാണ്. ഇനി ഈ രണ്ടു സിദ്ധാന്തങ്ങളും ഒരുമിച്ചു വെച്ച് എന്‍റെ ചോദ്യത്തിനു മറുപടി പറയുക. എന്തുകൊണ്ടാണ് ആ ഇലയുടെ നിറം പച്ചയാണെന്ന് താങ്കള്‍ക്കു തോന്നുന്നത്?”
ആ പ്രശ്നത്തിനു പരിഹാരം കാണുവാനായി മനസ്സ് അദ്ധ്വാനിച്ചുകൊണ്ടിരിക്കെ ശിവന്‍റെ നെറ്റിചുളിഞ്ഞു. “വെളുത്ത പ്രകാശം ഇലയില്‍ പതിക്കുന്നു. മഞ്ഞ, നീല, പിംഗലം, കടുംനീല, ചുവപ്പ്, വയലറ്റ് തുടങ്ങിയ നിറങ്ങളെയെല്ലാം ആഗിരണം ചെയ്യുന്ന സവിശേഷത ആ ഇലയുടെ ഭൗതികഘടനയ്ക്കുണ്ട്. പച്ചനിറം അത് ആഗിരണം ചെയ്യാത്തതിനാല്‍ അത് നമ്മുടെ കണ്ണിലേക്ക് പ്രതിഫലിക്കപ്പെടുന്നു. അതുകൊണ്ട് ആ ഇലയുടെ നിറം പച്ചയായി ഞാന്‍ കാണുന്നു.”
“അതുതന്നെ.” പുരോഹിതന്‍റെ മുഖം പ്രകാശിച്ചു. “അതുകൊണ്ട് ഇലയുടെ കാഴ്ചപ്പാടില്‍ നിന്നുകൊണ്ട് ആ ഇലയുടെ നിറത്തെക്കുറിച്ച് ചിന്തിക്കുക. ഏതു നിറമാണ് അത് ആഗിരണം ചെയ്യുന്നത് ഏതു നിറമാണ് പുറം തള്ളുന്നത്. അതിന്‍റെ നിറം പച്ചയാണോ? അതോ പച്ചയൊഴികെ ലോകത്തിലെ മറ്റെല്ലാ നിറങ്ങളും ചേര്‍ന്നതാണോ?”
തന്‍റെ മുന്നില്‍ നിരത്തപ്പെട്ട ആ വാദമുഖത്തിന്‍റെ ലാളിത്യത്തെക്കുറിച്ചോര്‍ത്തപ്പോള്‍ ശിവന്‍ സ്തബ്‍ധനായി.
“നിരവധി യാഥാര്‍ത്ഥ്യങ്ങളുണ്ട്.” പണ്ഡിതര്‍ പറഞ്ഞു. “നമുക്ക് മുന്നില്‍ വ്യക്തമായി പ്രത്യക്ഷപ്പെടുന്ന യാഥാര്‍ത്ഥ്യങ്ങള്‍ക്ക് നിരവധി വ്യാഖ്യാനങ്ങളുണ്ട്.” പണ്ഡിതര്‍ തുടര്‍ന്നു “ഇളക്കാന്‍ കഴിയാത്ത പരമാര്‍ത്ഥമെന്ന് നമുക്കു തോന്നുന്ന ഒരു കാര്യത്തിന്‍റെ നേര്‍വിപരീതം മറ്റൊരു സന്ദര്‍ഭത്തില്‍ യാഥാര്‍ത്ഥ്യമായി തോന്നാം. എന്തൊക്കെയായാലും, ഒരാള്‍ക്ക് യാഥാര്‍ത്ഥ്യമെന്നു തോന്നുന്നത് സന്ദര്‍ഭമാകുന്ന ത്രിഭുജസ്ഫടിക*ത്തിലൂടെ ദൃശ്യ മാകുന്ന കാഴ്ചയാണ്.”
ശിവന്‍ സാവധാനം ആ ഇലയുടെ നേര്‍ക്ക് ഒരിക്കല്‍കൂടി നോക്കി. അതിന്‍റെ ദീപ്തമായ പച്ചനിറം ഉജ്ജ്വലമായ സൂര്യപ്രകാശത്തില്‍ തിളങ്ങി.
“മറ്റൊരു യാഥാര്‍ത്ഥ്യം കണ്ടെത്തുവാനുള്ള കഴിവ് നിങ്ങളുടെ കണ്ണുകള്‍ക്കുണ്ടോ?” പുരോഹിതന്‍ ചോദിച്ചു.
ഇല പതുക്കെ അതിന്‍റെ രൂപം സാവധാനം മാറ്റിക്കൊണ്ടിരുന്നപ്പോള്‍ ശിവന്‍ അതിനുനേരെ തുറിച്ചു നോക്കി. ഇലയുടെ പച്ചനിറം നേര്‍ത്തുനേര്‍ത്തു വന്നപ്പോള്‍ അത് ഇലയില്‍നിന്നും അലിഞ്ഞലിഞ്ഞ് ഇല്ലാതായതുപോലെ കാണപ്പെട്ടു. സാവധാനം അത് നരച്ച നിറം പൂണ്ടു. അദ്ഭുതസ്തബ്‍ധനായിപ്പോയ ശിവന്‍ അവിടെത്തന്നെ ഉറ്റുനോക്കിയപ്പോള്‍, ആ ഇല മിക്കവാറും സുതാര്യമായിത്തീരുംവരെ അത് തുടര്‍ന്നു. അതിന്‍റെ ബാഹ്യരേഖ മാത്രമേ വേര്‍തിരിച്ചു കാണാന്‍ കഴിഞ്ഞുള്ളൂ. ആ ഇലയുടെ ബാഹ്യരേഖയുടെ അകത്തുനിന്നും രണ്ടു നിറങ്ങളുടെ, വെള്ളയും കറുപ്പും, നിരവധി വളഞ്ഞുപുളഞ്ഞരേഖകള്‍ അകത്തേക്കും പുറത്തേക്കും ചലിക്കുന്നതായി കാണപ്പെട്ടു. അന്തമായ സഞ്ചാരത്തിലേര്‍പ്പെട്ടിരിക്കുന്ന ആ രേഖകളുടെ വാഹകന്‍ മാത്രമാണ് ആ ഇല എന്നു തോന്നിപ്പോയി.
ചുറ്റുമുള്ള ഇലകളെല്ലാം അതുപോലുള്ള ബാഹ്യരേഖകള്‍ ആയിത്തീര്‍ന്നതായി, കുറച്ചുനേരം അവയെ നോക്കി നിന്നപ്പോള്‍ ശിവനുതോന്നി. അവന്‍റെ കണ്ണുകള്‍ നിരന്തരം നിരീക്ഷിച്ചപ്പോള്‍ ആ മരമപ്പാടെ ഇന്ദ്രജാലത്തിലെന്നതുപോലെ ഒരു ബാഹ്യരേഖയായിതീര്‍ന്നതുപോലെയും അതിനുള്ളില്‍നിന്നും കറുപ്പും വെളുപ്പുമായ വളഞ്ഞുപുളഞ്ഞ രേഖകള്‍ അനായാസം അകത്തേക്കും പുറത്തേക്കും നീങ്ങുന്നതായും ശിവനുതോന്നി. തന്‍റെ മസ്തിഷ്കത്തെ ആ പ്രകൃതിയുടെ കാഴ്ചയില്‍ നനച്ചെടുക്കുന്നതിനായി ശിവന്‍ തല തിരിച്ചു. അണ്ണാറക്കണ്ണന്മാര്‍ മുതല്‍ ആ ക്ഷേത്രത്തിന്‍റെ തൂണുകള്‍ വരെയുള്ള വസ്തുക്കള്‍ ഓരോന്നും പ്രത്യേകം പ്രത്യേകമായ രൂപങ്ങളായി. അതേ കറുപ്പും വെളുപ്പും വക്രരേഖകള്‍ അവയില്‍നിന്ന് പുറത്തേക്കും അവയുടെ അകത്തേക്കും ഒഴുകിക്കൊണ്ടിരുന്നു.
വിശദീകരണത്തിനുവേണ്ടി ആ പുരോഹിതന്‍റെ നേര്‍ക്കു തിരിഞ്ഞപ്പോള്‍ അയാളും വെറും ബാഹ്യരേഖമാത്രമായി മാറിയെന്ന് കണ്ട് ശിവന്‍ സ്തബ്‍ധനായിപ്പോയി. വെളുത്ത വക്രരേഖകള്‍ അയാളില്‍നിന്നും ഭയപ്പെടുത്തുന്ന തീവ്രതയോടെ പുറത്തേക്കൊഴുകിക്കൊണ്ടിരുന്നു. വിചിത്രമെന്നു പറയട്ടെ, അയാള്‍ക്കുചുറ്റും കറുത്ത വരകളില്ലായിരുന്നു.
“എന്താണാ…..”
പുരോഹിതന്‍റെ ആ ബാഹ്യരേഖ തനിക്കുനേരെ കൈ ചൂണ്ടുന്നതുകണ്ട് ശിവന്‍റെ വാക്കുകള്‍ ഇടക്കുവെച്ച് നിലച്ചുപോയി. “കര്‍മസാത്തി, നീ നിന്നെത്തന്നെ നോക്കൂ.” പുരോഹിതന്‍ ഉപദേശിച്ചു.
ശിവന്‍ മുഖം താഴ്ത്തി “ദൈവമേ!”
അവന്‍റെ ശരീരവും അകം മുഴുവനും സുതാര്യമായ ബാഹ്യരേഖയായി മാറിയിരുന്നു. കറുത്ത വക്രരേഖകളുടെ ഒരു പ്രവാഹം അവന്‍റെ ശരീരത്തിലേക്ക് ക്രോധപൂര്‍വ്വം പാഞ്ഞുകയറിക്കൊണ്ടിരുന്നു. സൂക്ഷ്മമായി പരിശോധിച്ചപ്പോള്‍ അവ വെറും രേഖകള്‍ മാത്രമല്ലെന്ന് അവനു തോന്നി. കറുത്ത നിറത്തിലുള്ള ചെറിയ തിരകള്‍ ആയിരുന്നു അവ. വളരെ ചെറിയതായ ആ തിരകള്‍ അല്പം അകലെ നിന്നു നോക്കിയാല്‍ വരകളാണെന്നു തോന്നും. ശിവന്‍റെ ശരീരത്തിന്‍റെ ബാഹ്യരേഖയ്ക്കുചുറ്റും വെളുത്ത തിരകളുടെ ഒരു സൂചന പോലുമില്ലായിരുന്നു. “എന്താണിവിടെ നടന്നുകൊണ്ടിരിക്കുന്നത്?”
“വെളുത്ത തിരകള്‍ നന്മയുടെ ഊര്‍ജ്ജവും കറുത്ത തിരകള്‍ തിന്മയുടെ ഊര്‍ജ്ജവുമാണ്.” പണ്ഡിതന്‍റെ ബാഹ്യരേഖ പറഞ്ഞു. “അവ രണ്ടും വളരെ പ്രധാനപ്പെട്ടതാണ്. അവയുടെ സന്തുലിതാവസ്ഥ നിര്‍ണ്ണായകമാണ്. ആ സന്തുലിതാവസ്ഥ തെറ്റിയാല്‍ അത് സര്‍വ്വനാശമുണ്ടാക്കും.”
ശിവന്‍ അന്ധാളിച്ചുകൊണ്ട് പണ്ഡിതനെ നോക്കി. “എന്തുകൊണ്ടാണ് എന്‍റെ ചുറ്റും നന്മയുടെ ഊര്‍ജ്ജം ഇല്ലാത്തത്? താങ്കള്‍ക്കു ചുറ്റും എന്താണ് തിന്മയുടെ ഊര്‍ജ്ജം ഇല്ലാത്തത്?”
“കാരണം, നമ്മള്‍ പരസ്പരം സമനില സൃഷ്‍ടിക്കുന്നു. നന്മയുടെ ഊര്‍ജ്ജം സൃഷ്‍ടിക്കലാണ് വിഷ്ണുവിന്‍റെ ചുമതല.” പണ്ഡിതന്‍ പറഞ്ഞു. പണ്ഡിതന്‍ സംസാരിച്ചപ്പോഴെല്ലാം അദ്ദേഹത്തില്‍നിന്ന് ബഹിര്‍ഗമിച്ച വെളുത്ത രേഖകള്‍ ചെറുതായൊന്നു തെന്നിയിളകുന്നതുപോലെ തോന്നി. “തിന്മയുടെ ഊര്‍ജ്ജത്തെ ആഗിരണം ചെയ്യുകയാണ് മഹാദേവന്‍റെ ചുമതല. അതിനെ തേടുക. തിന്മയുടെ ഊര്‍ജ്ജത്തിനുവേണ്ടി അന്വേഷിക്കുക. അങ്ങനെ താങ്കള്‍ മഹാദേവന്‍റെ നിയോഗം സഫലീകരിക്കും.”
“പക്ഷേ, ഞാന്‍ മഹാദേവനൊന്നുമല്ല. ആ ബഹുമതിക്ക് അര്‍ഹമാകുന്ന വിധത്തിലുള്ളതല്ല എന്‍റെ പ്രവൃത്തികള്‍.”
“സുഹൃത്തേ അങ്ങനെയല്ല അതിന്‍റെ പ്രവര്‍ത്തനം. ബഹുമതി ഒരാളുടെ പ്രവര്‍ത്തനഫലമായുള്ളതല്ല. പ്രവൃത്തി എത്ര കുലീനമായാലും ശരി താങ്കളുടെയുള്ളിലെ ശരിയായ വിശ്വാസമാണ് താങ്കളെ മഹാദേവനാക്കിതീര്‍ക്കുന്നത്. മറ്റുള്ളവര്‍ എന്തു ചിന്തിക്കുന്നുവെന്നത് അവിടെ ഒരു വിഷയമല്ല. താന്‍ ഒരു മഹാദേവനാണെന്നു വിശ്വസിക്കുക. അതോടെ താങ്കളൊരു മഹാദേവനായിത്തീരും.”
ശിവന്‍ നെറ്റിചുളിച്ചു.
“വിശ്വസിക്കൂ!” പുരോഹിതന്‍ ആവര്‍ത്തിച്ചു.
ഭൂം! അകലെനിന്നൊരു പ്രകമ്പനം അന്തരീക്ഷത്തിലൂടെ കടന്നു വന്നു. ശിവന്‍ കണ്ണുകള്‍ ചക്രവാളത്തിനു നേര്‍ക്കു തിരിച്ചു.
“അതൊരു സ്ഫോടനശബ്‍ദം പോലുണ്ടല്ലോ.” പുരോഹിതന്‍റെ ബാഹ്യരേഖ മന്ത്രിച്ചു.
അകലെനിന്നും സതിയുടെ ശാഠ്യം കലര്‍ന്ന ശബ്‍ദം കടന്നുവന്നു. 
“ശി…വാ….”
ഭൂം! മറ്റൊരു സ്ഫോടനം.
“ശിവാ….”
“താങ്കളുടെ പത്നി താങ്കളെ അന്വേഷിക്കുന്നതുപോലെ തോന്നുന്നു സുഹൃത്തേ.”
എവിടെനിന്നാണ് ആ ശബ്‍ദം ഉയരുന്നതെന്നു മനസ്സിലാക്കുവാന്‍ കഴിയാതെ അന്ധാളിപ്പോടെ ശിവന്‍ പുരോഹിതന്‍റെ ആ ബാഹ്യരേഖക്കു നേരെ നോക്കി.
“ഒരുപക്ഷേ, താങ്കള്‍ക്ക് എഴുന്നേല്ക്കാറായിക്കാണും.” പുരോഹിതന്‍റെ അശരീരിയായ ശബ്‍ദം.
“ശി….വാ….”
ഉറക്കത്തില്‍ ചാഞ്ചാടുന്നതുപോലെ എഴുന്നേറ്റ ശിവന്‍ കണ്ടത് തന്നെ ഉത്കണ്ഠാപൂര്‍വ്വം നോക്കിനില്ക്കുന്ന സതിയെയാണ്. താന്‍ കുടഞ്ഞുകളഞ്ഞ ആ ഇഹലോകബന്ധമില്ലാത്ത വിചിത്രമായ സ്വപ്നത്തില്‍ നിന്നും ഉണര്‍ന്ന ശിവന് അല്പം മന്ദത അനുഭവപ്പെട്ടു.
“ശിവാ!”
ഭൂം!
“എന്തു ശബ്‍ദമാണത്?” ജാഗ്രതയാര്‍ജ്ജിച്ചുകഴിഞ്ഞ ശിവന്‍ അലറി.
“ആരോ ദേവാസ്ത്രങ്ങള്‍ ഉപയോഗിക്കുന്നുണ്ട്.”
“എന്ത്? ദേവാസ്ത്രമോ?”
ശരിക്കും അമ്പരന്നുപോയ സതി ക്രുദ്ധയായി സംസാരിച്ചു, “ദൈവികമായ ആയുധങ്ങള്‍! പക്ഷേ, രുദ്ര ഭഗവാന്‍ ആ ദേവാസ്ത്രങ്ങളെയെല്ലാം നശിപ്പിച്ചു കഴിഞ്ഞു. ഇനിയാര്‍ക്കും അത് പ്രാപ്യമല്ല.”
ശിവനിപ്പോള്‍ പൂര്‍ണ്ണമായും ജാഗ്രത്തായിക്കഴിഞ്ഞിരുന്നു. അവന്‍റെ യുദ്ധബോധം ഉണര്‍ന്നുകഴിഞ്ഞിരുന്നു. “സതി, തയ്യാറാകൂ. പടച്ചട്ട എടുത്തണിയൂ. ആയുധങ്ങള്‍ എടുക്കൂ.”
സതി ദ്രുതഗതിയില്‍ പ്രതികരിച്ചു. ശിവന്‍ പടച്ചട്ട ധരിച്ചു, പരിച അതിനോടു ചേര്‍ത്തുവെച്ചു. ഉടവാള്‍ അരയില്‍ ചേര്‍ത്തുകെട്ടി. ആവനാഴി പുറകില്‍ കൊളുത്തിയിട്ട ശേഷം വില്ല് കൈയിലെടുത്തു. സതി തയ്യാറായിക്കഴിഞ്ഞുവെന്ന് മനസ്സിലാക്കിയ ശിവന്‍ വാതില്‍ ചവിട്ടിത്തുറന്നു. ഏതൊരാക്രമണത്തില്‍നിന്നും നീലകണ്ഠനെ രക്ഷിക്കാനായി തമനും എട്ട് സൈനികരും വാള്‍ ഊരിപ്പിടിച്ച് യുദ്ധസജ്ജരായി നില്പുണ്ടായിരുന്നു.
“പ്രഭോ, അങ്ങ് അകത്തിരുന്നാല്‍ മതി.”തമന്‍ പറഞ്ഞു. “അക്രമികളെ ഞങ്ങള്‍ ഇവിടെ കൈകാര്യം ചെയ്തോളാം.”
തമനെ കടുപ്പത്തില്‍ തുറിച്ചുനോക്കിയ ശിവന്‍ തമന്‍റെ സദുദ്ദേശത്തോടുകൂടിയ വാക്കുകളെ നെറ്റിചുളിച്ചുകൊണ്ടാണ് നേരിട്ടത്. തമന്‍ തല്‍ക്ഷണം ഒരു വശത്തേക്ക് മാറിനിന്നു. “ക്ഷമിക്കണം, പ്രഭോ. ഞങ്ങള്‍ അങ്ങയെ പിന്തുടരാം.”
ശിവന് പ്രതികരിക്കാന്‍ കഴിയുന്നതിനുമുന്‍പ് നടപ്പുരയിലൂടെ ആളുകള്‍ ഓടിയടുക്കുന്നതിന്‍റെ കാലൊച്ച കേട്ടു. ശിവന്‍ ഉടനെ വാള്‍ ഊരിപ്പിടിച്ചു. ഭീഷണി കണ്ടെത്താനായി അവന്‍ ചെവി വട്ടംപിടിച്ചു.
നാല് കാല്‍പ്പെരുമാറ്റങ്ങള്‍. രാജകീയ നടപ്പുര ആക്രമിക്കുവാന്‍ വെറും രണ്ടുപേര്‍! ഇത് മനസ്സിലാകുന്നില്ലല്ലോ.
ഒരു ജോടി കാല്പാദങ്ങള്‍ ചെറുതായി വലിഞ്ഞുനീങ്ങി. തന്‍റെ ഭാരിച്ച ശരീരം അനുവദിക്കുന്നതിലും ചടുലത ഉപയോഗിക്കുവാന്‍ സ്വന്തം മനോബലം ഉപയോഗിച്ചിരുന്ന ആളായിരുന്നു ആ തീവ്രവാദി.
“അവിടെ നില്ക്കൂ.” ഭടന്മാരോടായി ശിവന്‍ ഉടന്‍ പറഞ്ഞു. “അവര്‍ സുഹൃത്തുക്കളാണ്.”
ഒരു മൂലയില്‍നിന്നും വാളൂരിപ്പിടിച്ചുകൊണ്ട് നന്തിയും വീരഭദ്രനും ഓടിവന്നു.
“പ്രഭോ, താങ്കള്‍ക്ക് കുഴപ്പമൊന്നും പറ്റിയില്ലല്ലോ?” കിതപ്പൊന്നും കാണിക്കാതെ നന്തി ചോദിച്ചു.
“അതെ. ഞങ്ങള്‍ സുരക്ഷിതരാണ്. നിങ്ങള്‍ക്കു രണ്ടുപേര്‍ക്കും എന്തെങ്കിലും വിധത്തിലുള്ള ആക്രമണം നേരിടേണ്ടിവന്നുവോ?”
“ഇല്ല.” നെറ്റിചുളിച്ചുകൊണ്ട് വീരഭദ്രന്‍ ചോദിച്ചു “ഇവിടെ എന്താ പ്രശ്നം?”
“എനിക്കറിയില്ല.” ശിവന്‍ പറഞ്ഞു. “പക്ഷേ, നമ്മളത് കണ്ടെത്താന്‍ പോവുകയാണ്.”
“കൃതിക എവിടെ?” സതി ചോദിച്ചു.
“അവളുടെ മുറിയില്‍ സുരക്ഷിതയാണ്.” വീരഭദ്രന്‍ പറഞ്ഞു. “അവള്‍ ക്കൊപ്പം അഞ്ച് ഭടന്മാരുണ്ട്. മുറി അകത്തുനിന്നും അടച്ചിരിക്കുകയാണ്.”
തലകുലുക്കിക്കൊണ്ട് സതി ശിവനുനേരെ തിരിഞ്ഞു “ഇനിയെന്താ?”
“ആദ്യം ചക്രവര്‍ത്തിയുടെ കാര്യം അന്വേഷിക്കണം. എല്ലാവരും ഈ രണ്ടുപേരായി നില്ക്കണം. പരിച ഉയര്‍ത്തിപ്പിടിക്കുക. സതി എന്‍റെ ഭാഗത്ത്. നന്തി നടുവില്‍, തമനും വീരഭദ്രനും പുറകില്‍. പന്തം കൊളുത്തരുത്. നമുക്ക് വഴിയറിയാം. ശത്രുവിനറിഞ്ഞുകൂടാ.”
തീവ്രവാദികളില്‍നിന്നും മിന്നലാക്രമണം പ്രതീക്ഷിച്ചുകൊണ്ട് അതിവേഗത്തിലാണാ പടയണി നീങ്ങിക്കൊണ്ടിരുന്നത്. കേട്ട കാര്യങ്ങള്‍ വെച്ച്, അല്ലെങ്കില്‍ കേള്‍ക്കാത്ത കാര്യങ്ങള്‍വെച്ച് ശിവന്‍ പരിഭ്രമിച്ചു പോയിരുന്നു. ആവര്‍ത്തിച്ചു കേട്ട സ്ഫോടനശബ്‍ദങ്ങളല്ലാതെ മറ്റൊരു ശബ്‍ദവും കൊട്ടാരത്തില്‍നിന്നും കേട്ടില്ലായിരുന്നു. ഭയാക്രാന്തമായ നിലവിളികളില്ല. പരിഭ്രാന്തമായ കാലൊച്ചകളില്ല. ഉരുക്കുവസ്തുക്കളുടെ കലമ്പലില്ല. ഒന്നുമില്ല. ഒന്നുകില്‍ തീവ്രവാദികള്‍ അവരുടെ യഥാര്‍ത്ഥദൗത്യം തുടങ്ങിക്കാണുകയില്ല. അല്ലെങ്കില്‍ ശിവന്‍ വൈകിപ്പോയിരിക്കാം, ആക്രമണം കഴിഞ്ഞിരിക്കാം. മൂന്നാമതൊരു സാദ്ധ്യത മനസ്സില്‍ തെളിഞ്ഞതുപോലെ ശിവന്‍ നെറ്റിചുളിച്ചു. ഒരുപക്ഷേ, കൊട്ടാരത്തില്‍ തീവ്രവാദികളുണ്ടായിരിക്കണമെന്നില്ല. ആക്രമണം അകലെ എവിടെയെങ്കിലുമായിരിക്കാം. സതി പറഞ്ഞതുപോലെ ദേവാഅസ്ത്രം ഉപയോഗിച്ചുകൊണ്ടായിരിക്കാം ആ ആക്രമണം.
ശിവന്‍റെ പടയണി ദക്ഷന്‍റെ അറയുടെ വാതില്ക്കലെത്തി. ദക്ഷന്‍റെ അംഗരക്ഷകര്‍ യുദ്ധത്തിനു സന്നദ്ധരായി നില്പുണ്ടായിരുന്നു.
“ചക്രവര്‍ത്തി എവിടെ?” ശിവന്‍ ചോദിച്ചു
“തിരുമനസ്സ് അകത്തുണ്ട്, പ്രഭോ.” കൊട്ടാരത്തിന്‍റെ സുരക്ഷാചുമതലയുള്ള പടനായകന്‍ നീലകണ്ഠന്‍റെ നിഴല്‍ രൂപം തിരിച്ചറിഞ്ഞുകൊണ്ട് പറഞ്ഞു.”അവരെവിടെയാണ് പ്രഭോ? സ്ഫോടനശബ്‍ദം കേട്ടതുമുതല്‍ ആക്രമണം പ്രതീക്ഷിച്ച് കാത്തിരിക്കുകയാണ് ഞങ്ങള്‍.”
“എനിക്കറിഞ്ഞുകൂടാ, നായകന്‍.” ശിവന്‍ പറഞ്ഞു. “ഇവിടെ നിന്നുകൊണ്ട് കവാടം പ്രതിരോധിക്കുക. തമന്‍, ഈ പടനായകനെ സഹായിക്കാനായി നീ ഇവിടെ ഉണ്ടാകണം. ജാഗ്രത.”
ശിവന്‍ ചക്രവര്‍ത്തിയുടെ അറയുടെ വാതില്‍ തുറന്നു “മഹാരാജന്‍?”
“പ്രഭോ, സതിക്കു കുഴപ്പമൊന്നുമില്ലല്ലോ?” ദക്ഷന്‍ ചോദിച്ചു.
“ഇല്ല. അവള്‍ക്കു കുഴപ്പമൊന്നുമില്ല, രാജന്‍” ശിവന്‍ പറഞ്ഞു. ശിവന്‍റെ പിന്നാലെ സതിയും നന്തിയും വീരഭദ്രനും അറയിലേക്കു പ്രവേശിച്ചു. “രാജ്ഞിയോ?”
“ഒന്ന് ഉലഞ്ഞു. പക്ഷേ ഭയന്നിട്ടില്ല.”
“എന്തായിരുന്നു ആ ശബ്‍ദം?”
“എനിക്കറിഞ്ഞുകൂടാ” ദക്ഷന്‍ പറഞ്ഞു “അതെന്താണെന്നു മനസ്സിലാവുന്നതുവരെ താങ്കളും സതിയും ഇതിനകത്ത് കഴിഞ്ഞാല്‍ മതി.”
“ഒരുപക്ഷേ, അങ്ങ് ഇവിടെ കഴിയുന്നതാണ് യുക്തമെന്നു തോന്നുന്നു. താങ്കളുടെ നേര്‍ക്കുവരുന്ന അപകടങ്ങളെ ഞങ്ങള്‍ക്കു കണ്ടുനില്ക്കാനാവില്ല. ഞാന്‍ പര്‍വ്വതേശ്വരനെ സഹായിക്കുവാന്‍ പോവുകയാണ്. ഇതൊരു തീവ്രവാദി ആക്രമണമാണെങ്കില്‍ നമുക്ക് സര്‍വ്വശക്തിയും സംഭരിക്കേണ്ടതുണ്ട്.”
“അങ്ങ് ഇവിടെനിന്നും പോകരുത് പ്രഭോ. ഇത് ദേവഗിരിയാണ്. നമ്മുടെ തലസ്ഥാനമാക്രമിക്കാന്‍ തക്കവണ്ണം മന്ദബുദ്ധികളായ ശത്രുക്കളെ നമ്മുടെ സൈന്യം അരിഞ്ഞുതള്ളും.”
ശിവന് അതിനു മറുപടി പറയാന്‍ കഴിയുന്നതിനുമുന്‍പ് വാതിലില്‍ ഉറക്കെ ആരോ മുട്ടി.
“മഹാരാജന്‍? അകത്തേക്കു പ്രവേശിക്കുവാനുള്ള അനുമതിയുണ്ടാകണം.”
“പര്‍വ്വതേശ്വരന്‍!” ദക്ഷന്‍ ആലോചിച്ചു. “ഇങ്ങനെ ഒരു ഘട്ടത്തില്‍പോലും അദ്ദേഹം ഔദ്യോഗികമായ ചിട്ട പാലിക്കുന്നു!”
“അകത്തുവരൂ” ദക്ഷന്‍ മുരണ്ടു. പര്‍വ്വതേശ്വരന്‍ അകത്തേക്കു കടന്നുവന്നതും ദക്ഷന്‍ ചോദിച്ചു “സര്‍വ്വസൈന്യാധിപരേ, ദേവേന്ദ്രന്‍റെ നാമത്തില്‍ ചോദിക്കട്ടെ, ഇതെന്താണിങ്ങനെ സംഭവിക്കാന്‍? ദേവഗിരിയുടെ നേരെ ആക്രമണമോ? ആര്‍ക്കാണിതിനു ധൈര്യം?”
“മഹാരാജന്‍” ശിവന്‍ ഇടപെട്ടു. സതിയും നന്ദിയും വീരഭദ്രനും അപ്പോള്‍ ചക്രവര്‍ത്തിയുടെ അറയിലുണ്ടായിരുന്നു. അവരുടെ സാന്നിദ്ധ്യത്തില്‍,പ്രത്യേകിച്ച് സതിയുടെ സാന്നിദ്ധ്യത്തില്‍ പര്‍വ്വതേശ്വരന്‍ അപമാനിക്കപ്പെടുന്നത് ശിവന് അനുവദിക്കാന്‍ കഴിയില്ല. “എന്താണ് സംഭവിക്കുന്നതെന്ന് ആദ്യം കണ്ടെത്തേണ്ടിയിരിക്കുന്നു.”
“മഹാരാജന്‍, ആക്രമണം ദേവഗിരിയുടെ നേര്‍ക്കല്ല.” തന്നെ പ്രതിസ്ഥാനത്തുനിര്‍ത്താന്‍ ശ്രമിച്ച ചക്രവര്‍ത്തിയെ കടുപ്പിച്ചു നോക്കി പര്‍വ്വതേശ്വരന്‍ പറഞ്ഞു. “മന്ദരപര്‍വ്വതത്തിന്‍റെ ദിശയില്‍ നിന്നും വന്‍തോതില്‍ പുകപടലം പൊങ്ങുന്നതായി എന്‍റെ ചാരന്മാര്‍ അറിയിച്ചിട്ടുണ്ട്. മന്ദരപര്‍വ്വതം ആക്രമിക്കപ്പെട്ടിരിക്കുകയാണെന്ന് ഞാന്‍ വിശ്വസിക്കുന്നു. നമ്മുടെ സൈനികര്‍ക്കും ആ പ്രദേശത്തെ അരിഷ്‍ടനേമികള്‍ക്കും തയ്യാറായി നില്ക്കുവാന്‍ ഉത്തരവു നല്കിയിട്ടുണ്ട്. ഒരു നാഴികക്കകം ഞങ്ങള്‍ പുറപ്പെടും. ഞങ്ങള്‍ക്ക് പുറപ്പെടാനുള്ള അനുമതി നല്കണം.”
“സ്ഫോടനം മന്ദരപര്‍വ്വതത്തിലാണോ? പിതൃതുല്യാ?” വിശ്വസിക്കാന്‍ കഴിയാത്ത വാര്‍ത്ത കേട്ടതുപോലെ സതി ചോദിച്ചു., “ശബ്‍ദം ദേവഗിരിയില്‍ കേള്‍ക്കണമെങ്കില്‍ എത്ര ശക്തമായിരിക്കും ആ സ്ഫോടനം!”
പര്‍വ്വതേശ്വരന്‍ വിഷാദത്തോടെ സതിയെ നോക്കി. അദ്ദേഹത്തിന്‍റെ മൗനം കടുത്ത ഭയം പ്രകടിപ്പിക്കുന്ന വിധത്തിലുള്ളതായിരുന്നു. അദ്ദേഹം ദക്ഷനെ നോക്കി “മഹാരാജന്‍?”
ദക്ഷന്‍ അന്ധാളിപ്പിന്‍റെ മൗനത്തിലേക്കാണ്ടുപോയതുപോലെ കാണപ്പെട്ടു. അതോ. അദ്ദേഹത്തിന്‍റെ നെറ്റിയില്‍ ചുളിവാണോ? മങ്ങിയ വെളിച്ചത്തില്‍ പര്‍വ്വതേശ്വരന് അത് തിട്ടപ്പെടുത്താനായില്ല.
“പാറാവുകാരേ തീവെട്ടികള്‍ തെളിയിക്കൂ” പര്‍വ്വതേശ്വരന്‍ ഉത്തരവിട്ടു. “ദേവഗിരിയുടെ മേല്‍ യാതൊരു ആക്രമണവുമില്ല.”
തീവെട്ടികള്‍ പ്രകാശം പൊഴിച്ചതോടെ പര്‍വ്വതേശ്വരന്‍ ആവര്‍ത്തിച്ചു “അനുവാദം തരാമോ മഹാരാജന്‍?”
ദക്ഷന്‍ പതുക്കെ തലയാട്ടി.
പര്‍വ്വതേശ്വരന്‍ തിരിഞ്ഞുനോക്കിയപ്പോള്‍ ശിവന്‍ നടുങ്ങിയതുപോലെ കാണപ്പെട്ടു “എന്തുപറ്റി, ശിവന്‍?”
“ബൃഹസ്പതി ഇന്നലെ മന്ദരപര്‍വ്വതത്തിലേക്കു പോയിരുന്നു.”
“എന്ത്?” തലേദിവസത്തെ ആഘോഷത്തിരക്കിനിടയില്‍ മുഖ്യശാസ്ത്രജ്ഞന്‍റെ അഭാവം ശ്രദ്ധിക്കാതിരുന്ന പര്‍വ്വതേശ്വരന്‍ നടുക്കത്തോടെ ചോദിച്ചു “ഓ, അഗ്നിദേവാ!”
ശിവന്‍ സതിയുടെ നേര്‍ക്ക് തിരിഞ്ഞു. അവളില്‍നിന്നും അവന്‍ ശക്തി സംഭരിക്കുവാന്‍ ശ്രമിച്ചു.
“ഞാന്‍ അദ്ദേഹത്തെ കണ്ടെത്തിക്കോളാം, ശിവന്‍” പര്‍വ്വതേശ്വരന്‍ ആശ്വസിപ്പിച്ചു. “അദ്ദേഹം ജീവിച്ചിരിപ്പുണ്ടെന്ന് എനിക്ക് ഉറപ്പുണ്ട്. ഞാനദ്ദേഹത്തെ കണ്ടുപിടിക്കും.”
“ഞാന്‍ താങ്കളോടൊപ്പം വരുന്നു,’ ശിവന്‍ പറഞ്ഞു.
“ഞാനും വരുന്നു.” സതി പറഞ്ഞു.
“എന്ത്?” ദക്ഷന്‍ ചോദിച്ചു. വെളിച്ചം അദ്ദേഹത്തിന്‍റെ മുഖത്തെ വേദന വ്യക്തമാക്കി. “നിങ്ങള്‍ രണ്ടുപേരും പോകേണ്ട ആവശ്യമില്ല.”
നെറ്റിചുളിച്ചുകൊണ്ട് ശിവന്‍ ദക്ഷനെ നോക്കി. “ക്ഷമിക്കണം മഹാരാജന്‍, എനിക്കുപോയേ മതിയാവൂ. ബൃഹസ്പതിക്ക് എന്നെ ആവശ്യമുണ്ട്.”
പര്‍വ്വതേശ്വരനും ശിവനും ആ അറ വിട്ട് പുറത്തേക്കിറങ്ങാന്‍ ഒരുങ്ങിയപ്പോള്‍ സതി പിതാവിന്‍റെ കാല്‍ തൊട്ട് വന്ദിച്ചു. അവളെ അനുഗ്രഹിക്കുമ്പോള്‍ ദക്ഷന്‍റെ മുഖത്ത് പരിഭ്രമമുണ്ടായിരുന്നു. ഭര്‍ത്താവില്‍നിന്നും അകന്നു നില്ക്കുവാന്‍ അവള്‍ ആഗ്രഹിച്ചിരുന്നില്ല. സതി ഉടന്‍തന്നെ അമ്മയുടെ കാല്‍തൊട്ടു വന്ദിച്ചു.
“ആയുഷ്മാന്‍ ഭവ” വീരിണി അനുഗ്രഹിച്ചു.
ആ പഴഞ്ചന്‍ അനുഗ്രഹപദങ്ങള്‍ കേട്ടപ്പോള്‍ സതി മുഖം ചുളിച്ചു. ദീര്‍ഘായുസ്സ് ഉണ്ടാകട്ടെ എന്ന അനുഗ്രഹം. അവളിപ്പോള്‍ ഒരു യുദ്ധത്തിനു പോവുകയാണ്. ദീര്‍ഘായുസ്സല്ല വിജയമാണ് അവളാഗ്രഹിച്ചത്. പക്ഷേ അപ്പോള്‍ കൂടുതല്‍ തര്‍ക്കിക്കാനുള്ള സമയമുണ്ടായിരുന്നില്ല. സതി ശിവനെ അനുധാവനം ചെയ്തു. നന്തിയും വീരഭദ്രനും അവരെ പിന്തുടര്‍ന്നു.