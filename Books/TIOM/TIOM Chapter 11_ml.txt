അധ്യായം പതിനൊന്ന്
അനാവൃതനാവുന്ന നീലകണ്ഠന്‍

വെളിമ്പ്രദേശത്ത് താല്ക്കാലികമായി നിര്‍മ്മിച്ച താവളത്തില്‍ ആ രാത്രി കഴിച്ചുകൂട്ടിയ ശേഷം പിറ്റേദിവസം രാവിലെ ആ രാജകീയ സംഘം യാത്ര തുടര്‍ന്നു. ആ സാഹചര്യത്തില്‍ രാത്രിയാത്ര സുരക്ഷിതമായിരുന്നില്ല. നന്തിയടക്കം പരിക്കേറ്റവരെല്ലാം ആദ്യത്തെ മൂന്നു വാഹനങ്ങളിലും അഞ്ചാമത്തെ വാഹനത്തിലുമാണ് കിടന്നിരുന്നത്. രാജകുടുംബവും ശിവനും നാലാമത്തെ വാഹനത്തില്‍ യാത്രചെയ്തു. തലേദിവസം നടന്ന യുദ്ധത്തില്‍ പങ്കെടുത്ത പോരാളികള്‍ക്കെല്ലാം പ്രത്യേകാവകാശമെന്ന നിലയില്‍ അന്ന് കുതിരപ്പുറത്ത് യാത്ര ചെയ്യാനുള്ള സൗകര്യം അനുവദിക്കപ്പെട്ടു. യുദ്ധത്തില്‍ കൊല്ലപ്പെട്ട മൂന്ന് അരിഷ്‍ടനേമികളെ സ്മരിക്കുന്ന വിലാപയാത്രയില്‍ പങ്കെടുത്തുകൊണ്ട് ബൃഹസ്പതിയും കനകഹാലയും മറ്റുള്ള സൈനികര്‍ക്കൊപ്പം കാല്‍നടയായി സഞ്ചരിച്ചു. പര്‍വ്വതേശ്വരനും ഭബ്രാവ്യനും മറ്റ് രണ്ട് സൈനികരും ചേര്‍ന്ന് ആ രക്തസാക്ഷികളുടെ ചിതാഭസ്മം നിറച്ച മൂന്ന് കലശക്കുടങ്ങള്‍ മരംകൊണ്ടുള്ള ചെറിയൊരു മഞ്ചലിലാക്കി ഏറ്റിനടന്നു. സരസ്വതിനദിയില്‍ നിമഞ്ജനം ചെയ്യുന്നതിനായി ആ ചിതാഭസ്മക്കുടങ്ങള്‍ ബന്ധുക്കള്‍ക്ക് കൈമാറും. ശിവനും സതിക്കും നന്തിക്കും അവര്‍ക്കൊപ്പം നടക്കണമെന്നുണ്ടായിരുന്നെങ്കിലും ഈ അവസ്ഥയില്‍ അതു പാടില്ലെന്ന് വൈദ്യന്‍ അവരെ വിലക്കി.
തന്‍റെ സൈനികരുടെ ധീരതയില്‍ അഭിമാനം കൊണ്ട് പര്‍വ്വതേശ്വരന്‍ മുന്നോട്ട് നടന്നു. ‘എന്‍റെ കുട്ടികള്‍’ എന്ന് അദ്ദേഹം സ്നേഹത്തോടെ വിളിച്ചിരുന്ന ആ സൈനികര്‍ ഇന്ദ്രദേവന്‍റെ ഉലയില്‍ ലോഹത്തില്‍ വാര്‍ത്തെടുത്ത മനുഷ്യരാണെന്ന് സ്വയം തെളിയിച്ചു. അവര്‍ക്കൊപ്പം നിന്ന് യുദ്ധം ചെയ്യാന്‍ സാധിക്കാതിരുന്നതില്‍ അദ്ദേഹം സ്വയം ശപിച്ചു. തന്‍റെ വളര്‍ത്തു പുത്രിയെ അവള്‍ അപകടത്തില്‍പെട്ട സമയത്ത് അവളെ രക്ഷിക്കാന്‍ കൂടെയുണ്ടാകാന്‍ കഴിയാഞ്ഞതില്‍ അദ്ദേഹം സ്വയം കുറ്റപ്പെടുത്തി. ഭീരുക്കളായ ചന്ദ്രവംശികളെ നശിപ്പിക്കാനുള്ള അവസരത്തിനു വേണ്ടിയും മരിച്ചുപോയ സൈനികര്‍ക്കു വേണ്ടിയും അദ്ദേഹം പ്രാര്‍ത്ഥിച്ചു. മരിച്ചുപോയ സൈനികര്‍ക്കുവേണ്ടി തന്‍റെ അടുത്ത ആറുമാസത്തെ വേതനം നല്കുവാന്‍ അദ്ദേഹം നിശ്ചയിച്ചു.
“അയാള്‍ ഈ നിലയിലേക്കു തരംതാഴുമെന്ന് ഞാന്‍ കരുതിയില്ല.” ദക്ഷന്‍ ക്ഷോഭത്തോടെ ഒച്ചവെച്ചു.
വാഹനത്തില്‍ സുഖമായി ഉറങ്ങുകയായിരുന്ന ശിവനും സതിയും ദക്ഷന്‍റെ ഈ രോഷപ്രകടനം കേട്ട് ഞെട്ടിയുണര്‍ന്നു. വായിച്ചു കൊണ്ടിരുന്ന പുസ്തകത്തില്‍ നിന്ന് വീരിണി മുഖമുയര്‍ത്തി. കണ്ണുകള്‍ ഇറുകെപ്പിടിച്ചുകൊണ്ട് അവള്‍ ഭര്‍ത്താവിനെ നോക്കി.
“ആരാണ് മഹാരാജന്‍?” ശിവന്‍ ഇടറിയ സ്വരത്തില്‍ ചോദിച്ചു.
“ദിലീപന്‍! മനുഷ്യരാശിക്കുമേല്‍ പതിച്ച കളങ്കം!” തന്‍റെ മനസ്സിനകത്തെ രോഷം ഒട്ടും മറച്ചുവെക്കാതെ ദക്ഷന്‍ പറഞ്ഞു.
വീരിണി അപ്പോള്‍ തന്‍റെ ഭര്‍ത്താവിനെ നോക്കിക്കൊണ്ടിരുന്നു. അവള്‍ പതുക്കെ കൈനീട്ടി സതിയുടെ കൈപ്പടം കൈയിലെടുത്ത് തന്‍റെ ചുണ്ടിനോടടുപ്പിച്ച് പതിയെ ചുംബിച്ചു. പിന്നെ അവള്‍ തന്‍റെ മറ്റേ കൈ സതിയുടെ കൈയില്‍ സുരക്ഷാസൂചകമായി അമര്‍ത്തിവെച്ചു. സതി ഊഷ്മളത തുളുമ്പുന്ന ഭാവത്തില്‍ അമ്മയെ ഒന്നു നോക്കിയശേഷം ക്ഷീണിച്ചുപോയ തന്‍റെ ശിരസ്സ് വീരിണിയുടെ ചുമലില്‍ ചായ്ച്ചു.
“മഹാരാജന്‍, ആരാണീ ദിലീപന്‍?” ശിവന്‍ ചോദിച്ചു.
“സ്വദീപിന്‍റെ ചക്രവര്‍ത്തിയാണയാള്‍” ദക്ഷന്‍ പ്രതിവചിച്ചു. “സതി എന്‍റെ കണ്ണിലെ കൃഷ്ണമണിയാണെന്ന് ഏവര്‍ക്കുമറിയാം. എന്‍റെ കൈകളെ വാളേന്തുവാന്‍ നിര്‍ബ്ബന്ധിക്കുന്നതിനുവേണ്ടി അവര്‍ അവളെ തട്ടിക്കൊണ്ടുപോകാന്‍ ശ്രമിക്കുകയാണ്!”
ശിവന്‍ സഹതാപപൂര്‍വ്വം ദക്ഷനെനോക്കി. ചന്ദ്രവംശികളുടെ ഏറ്റവും അവസാനത്തെ വഞ്ചനയില്‍ ചക്രവര്‍ത്തിയ്ക്കുള്ള രോഷം അയാള്‍ക്കു മനസ്സിലായി.
“അധാര്‍മ്മികമായ ചില പദ്ധതികള്‍ നടപ്പാക്കുന്നതിനുവേണ്ടി ഒരു നാഗനെ ഉപയോഗിക്കുന്ന തരത്തിലേക്ക് തരംതാഴുകയെന്നു വെച്ചാല്‍” രോഷാകുലനായ ദക്ഷന്‍ തുടര്‍ന്നു “അത് കാണിക്കുന്നത് ചന്ദ്രവംശികളുടെ ശേഷിയെയാണ്!”
“നാഗനെ അതിനുവേണ്ടി ഉപയോഗിക്കുകയാണോ എന്ന് എനിക്കറിഞ്ഞുകൂടാ മഹാരാജന്‍.” ശിവന്‍ സൗമ്യമായി പറഞ്ഞു “അയാള്‍ അതിന്‍റെ നേതാവാണെന്ന എന്നപോലെയാണ് എനിക്കു തോന്നിയത്.”
ശിവന്‍റെ ദുസ്സൂചന പരിശോധിക്കുവാന്‍ പോലും പറ്റാത്ത വിധം ധാര്‍മ്മികമായ രോഷത്തിന്‍റെ ആഴങ്ങളിലേക്ക് താഴ്ന്നുപോയിരുന്നു ദക്ഷന്‍. “ഈ പടയണിയുടെ നേതാവു മാത്രമായിരിക്കാം ആ നാഗന്‍ എന്നാണ് എനിക്കു തോന്നുന്നത്. എങ്കിലും അയാള്‍ ചന്ദ്രവംശികളുടെ ആജ്ഞക്കുവിധേയമായി പ്രവര്‍ത്തിക്കുന്നവനായിരിക്കും. ഒരു നാഗനും മേധാവിയാകാന്‍ കഴിയില്ല. മുന്‍ജന്മങ്ങളില്‍ ചെയ്ത കൊടിയ പാപങ്ങള്‍ക്കുള്ള ശിക്ഷയായി ഭീകരമായ വൈരൂപ്യങ്ങളോടെയും രോഗങ്ങളോടെയും ജനിക്കാന്‍ വിധിക്കപ്പെട്ട ശപിക്കപ്പെട്ട ജന്മങ്ങളാണവര്‍. നേരിട്ട് മറ്റുള്ളവരുടെ മുന്നില്‍ മുഖം കാണിക്കുവാന്‍ വൈമുഖ്യമുള്ളവരാണെങ്കിലും അസാധാരണമായ കരുത്തും കഴിവുകളുമുള്ളവരാണവര്‍. അവരുടെ സാന്നിദ്ധ്യം മെലൂഹന്മാരുടെയും സ്വദീപന്മാരുടെയും മനസ്സില്‍ ഭീതി വിതയ്ക്കുന്നു. വിരൂപികളായ ഈ പിശാചുക്കളുമായി ബന്ധം സ്ഥാപിക്കാന്‍ വിധം തരംതാഴ്ന്നിരിക്കുന്നു ചന്ദ്രവംശികള്‍. നാഗന്മാരുമായി ചേര്‍ന്ന് നമ്മളെ ആക്രമിക്കാന്‍ വിധം പാപവുമായി സന്ധിചെയ്യുന്ന വിധത്തിലുള്ള അന്ധത അവരുടെ മനസ്സിനെ ബാധിച്ചിരിക്കുന്നു. അവര്‍ക്ക് നമ്മോട് അത്രയ്ക്ക് വെറുപ്പായിരിക്കുന്നു.”
ശിവനും സതിയും ദക്ഷന്‍റെ നിര്‍ത്താതെയുള്ള സംസാരം നിശ്ശബ്‍ദമായി കേട്ടുകൊണ്ടിരുന്നു.
ശിവനുനേരെ തിരിഞ്ഞുകൊണ്ട് ദക്ഷന്‍ തുടര്‍ന്നു “ഏതു വിധത്തിലുള്ള ഹീനജന്തുക്കളെയാണ് ഞങ്ങള്‍ നേരിടുന്നതെന്ന് അങ്ങേയ്ക്കു മനസ്സിലായല്ലോ, പ്രഭോ? എന്തെങ്കിലും തത്ത്വദീക്ഷയോ അന്തസ്സോ അവര്‍ക്കില്ല. അവര്‍ക്ക് നമ്മേക്കാള്‍ പത്തിരട്ടി ആള്‍ ബലമുണ്ട്. ഞങ്ങള്‍ക്ക് അങ്ങയുടെ സഹായം ആവശ്യമുണ്ട് പ്രഭോ. ഈ രാജ്യത്തെ ജനങ്ങള്‍ക്കുമാത്രമല്ല, എന്‍റെ കുടുംബത്തിനും അങ്ങയുടെ സഹായം ഉണ്ടാവണം. ഞങ്ങള്‍ അപകടത്തിലാണ്.”
“മഹാരാജന്‍, എനിക്കു കഴിയാവുന്ന സഹായങ്ങളെല്ലാം ഞാന്‍ ചെയ്യാം.” ശിവന്‍ പറഞ്ഞു. “പക്ഷേ, ഞാനൊരു സര്‍വ്വസൈന്യാധിപനൊന്നുമല്ല. ചന്ദ്രവംശികള്‍ക്കുനേരെ ഒരു സൈന്യത്തെ നയിക്കുവാനൊന്നും എനിക്കു സാധിക്കുകയില്ല. ഞാനൊരു സാധാരണ ആദിവാസി നേതാവ്. ഒരു സാധാരണ മനുഷ്യന് എന്ത് വ്യത്യാസമാണ് ഇതിനിടയ്ക്ക് സൃഷ്‍ടിക്കാന്‍ കഴിയുക?”
“ഏറ്റവും കുറഞ്ഞത് അങ്ങയുടെ സാന്നിദ്ധ്യമുള്ള കാര്യം എന്‍റെ കൊട്ടാരത്തിലും ജനങ്ങളോടും വിളംബരം ചെയ്യുവാന്‍ അങ്ങ് അനുവദിക്കണം.” ദക്ഷന്‍ തിടുക്കപ്പെട്ടു. “കുറച്ച് ആഴ്ചകള്‍ അങ്ങീ സാമ്രാജ്യത്തില്‍ അങ്ങോളമിങ്ങോളം സഞ്ചരിക്കണം. അങ്ങയുടെ സാന്നിദ്ധ്യം ആളുകളുടെ ആത്മവിശ്വാസമുയര്‍ത്തും. ഇന്നലെത്തന്നെ അങ്ങു വരുത്തിയ ആ വ്യത്യാസം തന്നെ നോക്കണം. അങ്ങയുടെ മനസ്സാന്നിദ്ധ്യം ഒന്നുകൊണ്ടു മാത്രമാണ് ഞങ്ങളാ തീവ്രവാദിആക്രമണം വിഫലമാക്കിയത്. അങ്ങയുടെ ആഗമനം വിളംബരം ചെയ്യുവാന്‍ ദയവായി എന്നെ അനുവദിക്കുക. അതുമാത്രമേ ഞാന്‍ ചോദിക്കുന്നുള്ളൂ.”
അന്ധാളിപ്പോടെയാണ് ആത്മാര്‍ത്ഥത നിറഞ്ഞ ദക്ഷന്‍റെ മുഖത്തേക്ക് ശിവന്‍ നോക്കിയത്. സതിയുടെയും വീരിണിയുടെയും കണ്ണുകള്‍ തന്‍റെ മേല്‍ പതിക്കുന്നത് അയാള്‍ അറിഞ്ഞു. പ്രത്യേകിച്ചും സതിയുടെ.
ഞാന്‍ എന്തിലേക്കാണ് ചെന്നു ചാടുന്നത്?
“ശരി.” മറ്റൊരു മാര്‍ഗ്ഗവുമില്ലെന്ന മട്ടില്‍ ശിവന്‍ പറഞ്ഞു.
ദക്ഷന്‍ എഴുന്നേറ്റ് ശിവനെ കൃതജ്ഞതയുടെ നിറവോടെ മുറുകെ പുണര്‍ന്നു.
“നന്ദി പ്രഭോ!” ശ്വാസം പെട്ടെന്ന് ഉള്ളിലേക്കു വലിച്ചുകൊണ്ട് ആ ആലിംഗനത്തില്‍നിന്നും ശിവന്‍ സ്വയം മോചിതനാകവേ ദക്ഷന്‍ ഉദ്ഘോഷിച്ചു “നാളെത്തന്നെ അങ്ങയുടെ ആഗമനം ഞാന്‍ കൊട്ടാരത്തില്‍ വിളംബരം ചെയ്യും. പിന്നെ മൂന്നാഴ്ചക്കാലം അങ്ങേയ്ക്ക് ഈ രാജ്യത്തങ്ങോളമിങ്ങോളം സഞ്ചരിക്കാം. ഞാന്‍ നേരിട്ട് അതിനുവേണ്ട എല്ലാ ഏര്‍പ്പാടുകളും ചെയ്തുകൊള്ളാം. അങ്ങയുടെ സുരക്ഷക്കായി ഒരു വലിയ സൈനികസംഘത്തെത്തന്നെ അയക്കുന്നതായിരിക്കും. പര്‍വതേശ്വരനും സതിയും അങ്ങേക്കൊപ്പമുണ്ടായിരിക്കും.”
“ഇല്ല!” വീരിണി കടുത്ത സ്വരത്തില്‍ പ്രതിഷേധിച്ചു. അമ്മ മുന്‍പൊരിക്കലും ഇത്ര കടുപ്പിച്ച് സംസാരിക്കുന്നത് സതി കേട്ടിരുന്നില്ല. “സതി എവിടേക്കും പോകുന്നില്ല. നമ്മുടെ മകളുടെ ജീവന്‍ അപകടത്തില്‍ പെടുത്താന്‍ അങ്ങയെ ഞാനനുവദിക്കുകയില്ല. അവള്‍ എന്നോടൊപ്പം ദേവഗിരിയില്‍ താമസിക്കും.”
“വീരിണി, വെറുതെ അതുമിതും പറയാതെ.” ദക്ഷന്‍ ശാന്തനായി പറഞ്ഞു. “നീലകണ്ഠസ്വാമി ഒപ്പമുള്ളപ്പോള്‍ സതിക്ക് എന്തെങ്കിലും ആപത്ത് പിണയുമെന്ന് നിനക്കു ശരിക്കും തോന്നുന്നുണ്ടോ? അദ്ദേഹത്തോടൊപ്പം കഴിയുമ്പോഴാണ് അവള്‍ ഏറ്റവും സുരക്ഷിതയായിരിക്കുന്നത്.”
“അവള്‍ പോകുന്നില്ല. അതാണ് അവസാനത്തെ തീരുമാനം!” സതിയുടെ കൈ കവര്‍ന്നു മുറുകെപ്പിടിച്ചുകൊണ്ട് ഉറച്ചശബ്‍ദത്തില്‍ വീരിണി പറഞ്ഞു.
വീരിണിയെ അവഗണിച്ചുകൊണ്ട് ദക്ഷന്‍ ശിവനുനേര്‍ക്കു തിരിഞ്ഞു. “അങ്ങ് ക്ഷമിക്കണം പ്രഭോ. ഞാനെല്ലാ ഏര്‍പ്പാടുകളും ചെയ്യുന്നതായിരിക്കും.. പര്‍വ്വതേശ്വരനും സതിയും അങ്ങയോടൊപ്പമുണ്ടാവും. അങ്ങ് ഇടയ്ക്കൊന്ന് സതിയെ നിയന്ത്രിച്ചാല്‍ മതിയാവും.”
ശിവന്‍ നെറ്റിചുളിച്ചു. സതിയും.
ദക്ഷന്‍ ഉന്മേഷത്തോടെ പുഞ്ചിരിച്ചു “എന്‍റെ പൊന്നോമന പുത്രിക്ക് ചില സമയങ്ങളില്‍ ധീരത പ്രകടിപ്പിക്കുവാന്‍ തോന്നും. നേരത്തെ കണ്ടതുപോലെ, അവളൊരു കുഞ്ഞായിരുന്നപ്പോള്‍ ഒരുകൂട്ടം ഭ്രാന്തന്‍ നായ്ക്കള്‍ ഒരു സ്ത്രീയെ ആക്രമിക്കുന്നതു കണ്ട് ഒരു കുഞ്ഞുവാളെടുത്ത് ആ സ്ത്രീയെ രക്ഷിക്കുവാന്‍ ചാടിയിറങ്ങിയവളാണിവള്‍. ആ ശ്രമത്തില്‍ ഇവള്‍ കൊല്ലപ്പെടേണ്ടതായിരുന്നു. എന്‍റെ ജീവിതത്തിലെ ഏറ്റവും വേദനാജനകമായ ദിവസങ്ങളായിരുന്നു അത്. ഈ എടുത്തുചാട്ടമാണ് വീരിണിയെയും ഭയപ്പെടുത്തുന്നതെന്ന് എനിക്കു തോന്നുന്നു.”
ശിവന്‍ സതിയെ നോക്കി. അവളുടെ മുഖത്ത് പ്രത്യേകിച്ച് ഒരു ഭാവവുമില്ലായിരുന്നു.
“അതുകൊണ്ടാണ് അവളെ ഇടയ്ക്കൊന്നു നിയന്ത്രിക്കണമെന്നു ഞാന്‍ പറയുന്നത്.” ദക്ഷന്‍ തുടര്‍ന്നു “അങ്ങനെയെങ്കില്‍ ഒരു പ്രശ്നവുമുണ്ടാവില്ല.”
ശിവന്‍ സതിയെ ഒളികണ്ണിട്ടു നോക്കി. അവളോടുള്ള ആരാധനയ്ക്കൊപ്പം സീമാതീതമായ പ്രണയവും തന്‍റെയുള്ളില്‍ പതഞ്ഞു പൊന്തുന്നതായി ശിവനു തോന്നി.
എനിക്കു ചെയ്യാന്‍ സാധിക്കാതിരുന്നത് അവള്‍ ചെയ്തു.

പിറ്റേദിവസം രാവിലെ മെലൂഹന്‍ രാജസദസ്സില്‍ ശിവന്‍ ദക്ഷന്‍റെ തൊട്ടടുത്തിരുന്നു. ആ കൊട്ടാരത്തിന്‍റെ മനോഹാരിത കണ്ട് ശിവന്‍ ഞെട്ടിപ്പോയിരുന്നു. അതൊരു പൊതു സൗധമായിരുന്നതിനാല്‍ മെലൂഹന്‍ മിതഭാഷിത്വം അതിനില്ലായിരുന്നു. മഹാസ്നാനഘട്ടത്തിനടുത്തായിരുന്നു ആ രാജസദസ്സ്. നിശ്ചിത നിലവാരമുള്ള ചതുരക്കട്ടകള്‍കൊണ്ടാണ് അടിത്തറ നിര്‍മ്മിച്ചിരുന്നത്. തറയ്ക്കുമീതെയുള്ള പ്രതലവും കെട്ടിടത്തിന്‍റെ മറ്റുഭാഗങ്ങളും പുഷ്‍ടിയുള്ള തേക്കുമരത്തടികളുപയോഗിച്ചാണ് നിര്‍മ്മിച്ചിരുന്നത്. കാതലുള്ള തേക്കിന്‍കാലുകള്‍ കൊണ്ടാണ് ചാലുകള്‍ നിര്‍മ്മിച്ചിരിക്കുന്നത്. അവിടെയുണ്ടായിരുന്ന തൂണുകളില്‍ അപ്സരസ്സുകളുടെയും ദേവന്മാരുടെയും ഋഷിവര്യന്മാരുടെയും മറ്റും രൂപങ്ങള്‍ കൊത്തിയിരുന്നു. അതിമനോഹരമായി രൂപകല്പന ചെയ്ത മേല്‍പ്പുരയില്‍ സ്വര്‍ണ്ണം കൊണ്ടും വെള്ളികൊണ്ടുമുള്ള അലങ്കാരപ്പണികള്‍ ചെയ്തിരുന്നു. പരിപാവനമായ നീലനിറത്തിലും രാജകീയമായ ചുവപ്പുനിറത്തിലുമുള്ള പതാകകള്‍ മേല്‍പ്പുരയില്‍ നിന്നും താഴോട്ടു തൂങ്ങിക്കിടന്നു. ഓരോ ഭിത്തിമാടത്തിലും ശ്രീരാമദേവന്‍റെ ജീവിതത്തെക്കുറിച്ചുള്ള വര്‍ണ്ണചിത്രങ്ങള്‍ ഉണ്ടായിരുന്നു. എന്നാല്‍ ആ രാജസദസ്സിന്‍റെ വിസ്മയകരമായ വാസ്തുശില്പഭംഗി കണ്ട് ആനന്ദിക്കുവാനുള്ള സമയമൊന്നും ശിവനു ലഭിച്ചില്ല. 
ദക്ഷന്‍റെ പ്രതീക്ഷകള്‍ അദ്ദേഹത്തിന്‍റെ പ്രഭാഷണത്തില്‍ വ്യക്തമായിരുന്നു. അത് അവന് വന്‍തോതിലുള്ള അസ്വസ്ഥത സമ്മാനിച്ചിരുന്നു.
“നിങ്ങളില്‍ പലരും കേട്ടതുപോലെ” ദക്ഷന്‍ വിളംബരം ചെയ്തു. “ഇന്നലെ മറ്റൊരു തീവ്രവാദിയാക്രമണമുണ്ടായി. മന്ദര പര്‍വ്വതത്തില്‍നിന്നും മെലൂഹയിലേക്കുള്ള യാത്രയ്ക്കിടയില്‍ രാജകുടുംബത്തിനു നേരെ ചന്ദ്രവംശികളുടെ ആക്രമണമുണ്ടായി.”
അന്ധാളിപ്പിന്‍റെ മര്‍മ്മരങ്ങള്‍കൊണ്ട് രാജസദസ്സ് നിറഞ്ഞു. ചന്ദ്രവംശികള്‍ എങ്ങനെയാണ് മന്ദരപര്‍വ്വതത്തിലേക്കുള്ള വഴികള്‍ കണ്ടുപിടിച്ചത്എന്ന ചോദ്യമാണ് അവരെ ഏവരേയും അലട്ടിയത്. അതേസമയം അത് ഒരു തീവ്രവാദിയാക്രമണമല്ലെന്ന് ശിവന്‍ ഓര്‍മ്മിച്ചുകൊണ്ടിരുന്നു. തട്ടിക്കൊണ്ടുപോകലിനുള്ള ഒരു ശ്രമം മാത്രമായിരുന്നു അത്.
“കൊടിയ കാപട്യമുപയോഗിച്ചാണ് ചന്ദ്രവംശികള്‍ അവരുടെ ആക്രമണ പദ്ധതി നടപ്പാക്കിയത്.” ദക്ഷന്‍റെ മുഴക്കമുള്ള ശബ്‍ദത്തില്‍ ആ മര്‍മ്മരങ്ങള്‍ മുങ്ങിപ്പോയി.
പ്രതിഭാധനരായ വാസ്തുശില്പികള്‍ രൂപകല്പന ചെയ്തു നിര്‍മ്മിച്ച ആ രാജസദസ്സിന്‍റെ രാജകീയ വേദിയില്‍ നിന്നുയരുന്ന ശബ്‍ദങ്ങള്‍ ആ സദസ്സുമുഴുവനും പ്രതിധ്വനിക്കുമെന്നതായിരുന്നു ഒരു സവിശേഷത. “പക്ഷേ, നമ്മള്‍ അവരെ തുരത്തി. ദശാബ്‍ദങ്ങളായി സാധിക്കാത്ത, തീവ്രവാദി ആക്രമണത്തെ പരാജയപ്പെടുത്തുക എന്ന ദൗത്യത്തില്‍ നമ്മള്‍ ആദ്യമായി വിജയം കണ്ടെത്തിയിരിക്കുന്നു.”
ഈ പ്രഖ്യാപനം കേട്ടതും വിജയാഹ്ലാദം സൂചിപ്പിക്കുന്ന ഒരാരവം സദസ്സില്‍ മുഴങ്ങി. ചന്ദ്രവംശികളുടെ സൈനികാക്രമണങ്ങളെ അവര്‍ മുന്‍പും പരാജയപ്പെടുത്തിയിട്ടുണ്ട്. എന്നാല്‍ ഇന്നുവരെ ഏറ്റവും ഭീതിയുണര്‍ത്തുന്ന തീവ്രവാദിയാക്രമണങ്ങള്‍ക്ക് ഒരു പ്രതിവിധി തയ്യാറാക്കുവാന്‍ മെലൂഹന്മാര്‍ക്ക് സാധിച്ചിരുന്നില്ല. സൈനികസാന്നിദ്ധ്യമില്ലാത്ത സ്ഥലങ്ങളില്‍ മിന്നലാക്രമണം നടത്തിയശേഷം സൂര്യവംശി സൈനികര്‍ എത്തുന്നതിനുമുന്‍പ് രക്ഷപ്പെടുക എന്നതായിരുന്നു തീവ്രവാദികളുടെ ആക്രമണശൈലി എന്നതുകൊണ്ടാണ് അവര്‍ക്കതിനൊരു പ്രതിവിധി കണ്ടെത്താന്‍ കഴിയാതിരുന്നത്.
ജനക്കൂട്ടത്തെ ശാന്തമാക്കുവാന്‍ കൈ ഉയര്‍ത്തിക്കാണിച്ചുകൊണ്ട് ദക്ഷന്‍ തുടര്‍ന്നു “അവസാനം സത്യം വിജയിക്കുന്ന സമയം ആഗതമായതുകൊണ്ടാണ് നമുക്കവരെ തോല്പിക്കുവാന്‍ കഴിഞ്ഞത്! പിതാശ്രീ മനുവിന്‍റെ ദൂതന്‍ നമ്മെ നയിച്ചതുകൊണ്ടാണ് നമുക്ക് വിജയിക്കാന്‍ സാധിച്ചത്! നീതിയുടെ സമയം ആഗതമായതുകൊണ്ടാണ് നമുക്ക് വിജയിക്കുവാന്‍ കഴിഞ്ഞത്!”
മര്‍മ്മരങ്ങള്‍ ഉച്ചത്തിലായി. അവസാനം നീലകണ്ഠന്‍ എത്തിക്കഴിഞ്ഞോ? എല്ലാവരും അങ്ങനെയൊരു കിംവദന്തി കേട്ടിരുന്നു. പക്ഷേ, ആരും അത് വിശ്വസിച്ചിരുന്നില്ല. മുന്‍കാലങ്ങളില്‍ ഇത്തരത്തിലുള്ള നിരവധി വ്യാജപ്രഖ്യാപനങ്ങള്‍ ഉണ്ടായിട്ടുണ്ട്.
ദക്ഷന്‍ കൈയുയര്‍ത്തി. സദസ്യരില്‍ പ്രതീക്ഷ ഉണരുവാന്‍ തക്ക സമയം വരെ അദ്ദേഹം കാത്തു. പിന്നെ വിജയാഹ്ലാദപൂര്‍വം അദ്ദേഹം ഉദ്ഘോഷിച്ചു “അതെ കിംവദന്തികള്‍ ശരിയാണ്. നമ്മുടെ രക്ഷകന്‍ എത്തിക്കഴിഞ്ഞു! നീലകണ്ഠന്‍ എത്തിക്കഴിഞ്ഞു!”
കഴുത്തിലെ ആവരണം മാറ്റി രാജസദസ്സില്‍ പ്രദര്‍ശനത്തിനു നിര്‍ത്തിയതോടെ ശിവന്‍ ഞെളിപിരി കൊണ്ടു. മെലൂഹന്‍ ഉന്നതര്‍ അയാള്‍ക്കുചുറ്റും തിങ്ങിക്കൂടി. അവരുടെ പ്രസ്താവനകള്‍ ശിവന്‍റെ കാതിലൂടെ മൂളിപ്പറന്നു.
“പ്രഭോ, അനേകം കിംവദന്തികള്‍ ഞങ്ങള്‍ കേട്ടിരുന്നു. പക്ഷേ, അത് യാഥാര്‍ത്ഥ്യമാവുമെന്ന് ഞങ്ങള്‍ വിശ്വസിച്ചിരുന്നില്ല.”
“പ്രഭോ, ഇനി നമുക്ക് ആരേയും ഭയക്കേണ്ടതില്ല. ദുഷ്‍ടന്മാരുടെ ദിനങ്ങള്‍ എണ്ണപ്പെട്ടു കഴിഞ്ഞു.!”
“അങ്ങ് എവിടത്തുകാരനാണ് സ്വാമീ?”
“കൈലാസ പര്‍വ്വതമോ? അതെവിടെയാണ് സ്വാമീ? അവിടേക്ക് എനിക്കൊരു തീര്‍ത്ഥയാത്ര നടത്തിയാല്‍ കൊള്ളാമെന്നുണ്ട്. അതിനു സാധിക്കുമോ?”
ആവര്‍ത്തിച്ചാവര്‍ത്തിച്ചുള്ള ഈ ചോദ്യങ്ങള്‍ക്കു മറുപടി നല്കേണ്ടിവന്നതും ആളുകളുടെ അന്ധമായ വിശ്വാസത്തെ നേരിടേണ്ടിവന്നതും ശിവനെ അസ്വസ്ഥനാക്കി. അവസരം കിട്ടിയ ഉടന്‍ രാജസദസ്സില്‍നിന്ന് തന്നെ പുറത്തുപോകാനനുവദിക്കണമെന്ന് ശിവന്‍ ദക്ഷനോട് അഭ്യര്‍ത്ഥിച്ചു.

നാഴികകള്‍ക്കു ശേഷം തന്‍റെ മുറിയുടെ ശാന്തമായ അന്തരീക്ഷത്തില്‍ ശിവന്‍ വിശ്രമിച്ചു. രാജസദസ്സില്‍ നടന്ന കാര്യങ്ങള്‍ അയാള്‍ ഓര്‍ത്തു കൊണ്ടിരുന്നു. കഴുത്തിനെ മറച്ചുകെട്ടുന്ന ആവരണം ഇപ്പോള്‍ അയാള്‍ ധരിച്ചിട്ടുണ്ടായിരുന്നു.
“പരിശുദ്ധ തടാകമാണേ, എനിക്കീ ജനങ്ങളെ അവരുടെ വിഷമതകളില്‍ നിന്ന് രക്ഷിക്കാന്‍ കഴിയുമോ?”
“പ്രഭോ, അങ്ങെന്തെങ്കിലും പറഞ്ഞോ?”അല്പം അകലെയായി ക്ഷമാപൂര്‍വ്വം ഇരുന്നിരുന്ന നന്തി ശിവനോട് ചോദിച്ചു.
“നിന്‍റെ ആളുകള്‍ എന്നിലര്‍പ്പിക്കുന്ന വിശ്വാസം എന്നെ ഉത്ക്കണ്ഠാകുലനാക്കുന്നു.” നന്തിക്കു കേള്‍ക്കാന്‍ മതിയായ ഉച്ചത്തില്‍ ശിവന്‍ പറഞ്ഞു. “ഒറ്റയ്ക്കൊറ്റയ്ക്കുള്ള പോരാട്ടമായിരുന്നെങ്കില്‍ നിങ്ങളുടെ ആളുകളെ ആ ശത്രുവില്‍നിന്ന് രക്ഷിക്കുവാനായി എനിക്കു പോരാടാന്‍ സാധിക്കും. പക്ഷേ, ഞാനൊരു നേതാവല്ല. തീര്‍ച്ചയായും ഞാന്‍ ഒരു ദുഷ്‍ടസംഹാരകനും അല്ല.”
“പ്രഭോ ആര്‍ക്കെതിരെയും ഞങ്ങളെ വിജയത്തിലേക്ക് നയിക്കുവാന്‍ അങ്ങേക്ക് സാധിക്കുമെന്ന് എനിക്കുറപ്പുണ്ട്. ദേവഗിരിയിലേക്കുള്ള മാര്‍ഗമദ്ധ്യേ അങ്ങ് അവരെ തോല്പിച്ചോടിച്ചില്ലേ?”
“അത് ശരിയായ വിജയമായിരുന്നില്ല.” നന്തിയുടെ വാദം നിരാകരിക്കുന്ന മട്ടില്‍ ശിവന്‍ പറഞ്ഞു. “ആ ചെറിയ സൈനികസംഘത്തിന് ഒരാളെ തട്ടിക്കൊണ്ടുപോകുവാനല്ലാതെ ആരേയും കൊല്ലുവാന്‍ ഉദ്ദേശ്യമുണ്ടായിരുന്നില്ല. നമ്മളൊരു വലിയ സുസംഘടിതമായ സൈന്യത്തെയാണ് നേരിട്ടിരുന്നതെങ്കില്‍ ഫലം മറ്റൊന്നാകുമായിരുന്നു. എനിക്കു തോന്നുന്നത് മെലൂഹ ദയാരഹിതരും ഭയങ്കരന്മാരുമായ ശത്രുക്കളെയാണ് അഭിമുഖീകരിക്കുന്നതെന്നാണ്. ഒരൊറ്റ വ്യക്തിയില്‍ മാത്രം വിശ്വാസമര്‍പ്പിച്ചുകൊണ്ട് അതിന് പരിഹാരം കാണാനാവില്ല. കാലം മാറുന്നതിനനുസരിച്ച് നിങ്ങളുടെ ആളുകളും മാറണം. ദയാരഹിതനായ ശത്രുവിനു മുന്നില്‍ നിങ്ങളുടെ നിഷ്കളങ്കമായ രീതികള്‍ വിലപ്പോവുകയില്ല. പുതിയൊരു സംവിധാനം ആവശ്യമാണ്. അദ്ഭുതങ്ങള്‍ സൃഷ്‍ടിക്കുവാന്‍ കഴിവുള്ള ആളൊന്നുമല്ല ഞാന്‍.”
“അങ്ങ് പറയുന്നത് ശരിയാണ് പ്രഭോ.” വളരെ ലളിത മനസ്കനായ, അനാവശ്യചിന്തകളൊന്നും അലോസരപ്പെടുത്താത്ത ഒരു മനുഷ്യന്‍റെ ഭാവത്തോടെ നന്തി പറഞ്ഞു. “ഒരു പുതിയ സംവിധാനം ആവശ്യമാണ്. പക്ഷേ, എന്തായിരിക്കണം ആ സംവിധാനം എന്നകാര്യത്തില്‍ എനിക്കൊരു ധാരണയുമില്ല. എന്നാല്‍ ഒരു കാര്യം എനിക്കറിയാം. ആയിരം വര്‍ഷങ്ങള്‍ക്കുമുന്‍പ് ഞങ്ങള്‍ ഇങ്ങനെയൊരു പ്രശ്നം നേരിടുകയുണ്ടായി. ശ്രീരാമദേവന്‍ മുന്നില്‍നിന്ന് ഞങ്ങള്‍ക്ക് പുതിയൊരു ശോഭനമായ മാര്‍ഗ്ഗം പകര്‍ന്നു തന്നു. അതുപോലെ അങ്ങേക്കും ഞങ്ങളെ നൂതനമായൊരു പാതയിലൂടെ നയിക്കാന്‍ കഴിയുമെന്ന് എനിക്കുറപ്പുണ്ട്.”
“നന്തി, ഞാന്‍ ശ്രീരാമ ഭഗവാനല്ല!”
ഈ വിഡ്ഢിക്കെങ്ങനെ എന്നെ മര്യാദാപുരുഷോത്തമനായ, ആദര്‍ശപുരുഷനായ ശ്രീരാമദേവനോട് താരതമ്യം ചെയ്യാന്‍ കഴിയുന്നു?
“സ്വാമീ,അങ്ങ് ശ്രീരാമദേവനേക്കാള്‍ മികവുറ്റവനാണ്.”
“അസംബന്ധം പുലമ്പുന്നത് നിര്‍ത്ത് നന്തി! ശ്രീരാമദേവനോട് എന്നെ താരതമ്യം ചെയ്‍വാന്‍ മാത്രം ഞാന്‍ എന്താണ് ചെയ്തിട്ടുള്ളത്? എങ്ങനെ ഞാന്‍ അദ്ദേഹത്തെക്കാള്‍ മഹാനാകും?
“പക്ഷേ, അദ്ദേഹത്തേക്കാള്‍ മികവു തെളിയിക്കുന്ന പ്രവര്‍ത്തനങ്ങള്‍ അങ്ങ് നിര്‍വ്വഹിക്കും, സ്വാമി.”
“നീ വായടക്ക്!”

ശിവന്‍റെ ദേശാടനം നടത്തുന്നതിനുള്ള ഒരുക്കങ്ങള്‍ ദ്രുതഗതിയില്‍ പുരോഗമിച്ചുകൊണ്ടിരുന്നു. എങ്കിലും എല്ലാദിവസവും സതിയുടെ നൃത്തപഠനം കാണുവാനുള്ള സമയം ശിവന്‍ കണ്ടെത്തിയിരുന്നു. വളരെ ശാന്തമായ ഒരു സൗഹൃദം അവര്‍ വളര്‍ത്തിക്കൊണ്ടിരുന്നു. അവള്‍ അവനോട് ആദരവ് കാണിച്ചിരുന്നുവെങ്കിലും അവളുടെ വൈകാരികമായ ചേഷ്‍ടകളിലോ പ്രകടനങ്ങളിലോ യാതൊരു സൗമ്യതയുമില്ലെന്ന് ശിവന്‍ മനസ്സിലാക്കി.
ഇതിനിടയില്‍ ശിവന്‍റെ ഗോത്ര വര്‍ഗ്ഗത്തെ ദേവഗിരിയില്‍ എത്തിച്ചിരുന്നു. അവര്‍ക്കു വേണ്ടി താമസസൗകര്യങ്ങളും ജോലിയും ഏര്‍പ്പാടാക്കിയിരുന്നു. ഭദ്രന്‍ പക്ഷേ ഗുണന്മാര്‍ക്കൊപ്പം താമസിച്ചില്ല. അതിനുപകരം നീലകണ്ഠനെ അനുഗമിക്കുവാനാണ് അവന് നിര്‍ദ്ദേശം ലഭിച്ചത്.
“വീരഭദ്രന്‍! എപ്പോളാടൊ തനിക്കീ പേര് കിട്ടിയത്?” കാശ്മീരില്‍നിന്നും പോന്നതിനുശേഷം ആദ്യമായി ഭദ്രനെ കണ്ടപ്പോള്‍ ശിവന്‍ ചോദിച്ചു.
“യഥാര്‍ത്ഥത്തില്‍ തനി മണ്ടന്‍ കാരണം തന്നെ.” ഭദ്രന്‍ പുഞ്ചിരിച്ചു. മാന്ത്രികസിദ്ധിയുള്ള സോമരസസേവ മൂലം ഭദ്രന്‍റെ മുതുകിലെ ചെറിയ കൂന് ഇല്ലാതായിക്കഴിഞ്ഞിരുന്നു. ഇങ്ങോട്ടു വരുന്ന വഴി സംഘത്തലവനെ ഒരു കടുവയില്‍ നിന്നും ഞാന്‍ രക്ഷിക്കുകയുണ്ടായി. അദ്ദേഹമാണ് എന്‍റെ ധൈര്യത്തിന് പകരമായി വീരന്‍ എന്ന പേര് എന്‍റെ പേരിനോടൊപ്പം ചാര്‍ത്തിതന്നത്.
“നീ ഒറ്റയ്ക്ക് ഒരു കടുവയുമായി യുദ്ധം ചെയ്തുവെന്നോ? മതിപ്പോടെ ശിവന്‍ ചോദിച്ചു.
അല്പം അസ്വസ്ഥനായ മട്ടില്‍ ഭദ്രന്‍ തലകുലുക്കി.
“എങ്കില്‍ നീ ശരിക്കും വീരഭദ്രന്‍ എന്ന പേര് അര്‍ഹിക്കുന്നവനാണ്!”
“അതെ, ശരിയാണ്!” പുഞ്ചിരിച്ചശേഷം ഭദ്രന്‍ പൊടുന്നനെ ഗൗരവക്കാരനായി. ‘ദുഷ്‍ടസംഹാരകന്‍’ എന്ന ആ വികൃതിപ്പേര് തനിക്കിഷ്‍ടമില്ലേ? പഴയകാലം ഓര്‍മ്മിക്കുന്നതു കൊണ്ടാണോ തനിക്ക് ആളുകളുടെ അപേക്ഷ ചെവികൊള്ളാന്‍ താല്പര്യമില്ലാത്തത്?”
“എന്‍റെ സുഹൃത്തേ, ഞാനിപ്പോള്‍ ഒഴുക്കിനൊപ്പം നീന്തിക്കൊണ്ടിരിക്കുകയാണ്. നിരവധി ദൂഷ്യങ്ങളുണ്ടെങ്കിലും അതെല്ലാം അതിജീവിച്ച് ഈ പാവങ്ങളെ സഹായിക്കാന്‍ എനിക്കു കഴിയുമെന്ന് എന്തോ ഒന്ന് എന്നോടു പറയുന്നു. ഈ മെലൂഹന്മാര്‍ക്കെല്ലാം കിറുക്കാണെന്ന കാര്യത്തില്‍ സംശയമില്ല. നിശ്ചയമായും അവര്‍ പ്രതീക്ഷിക്കുന്നതെല്ലാം ചെയ്യാന്‍ എനിക്കു കഴിയുകയില്ല. പക്ഷേ, എന്തെങ്കിലും ചെറിയൊരു വ്യത്യാസം വരുത്താന്‍ എനിക്കു കഴിയുമെങ്കില്‍ എന്‍റെ ഭൂതകാലവുമായി പൊരുത്തപ്പെടാന്‍ എനിക്ക് സാധിക്കും.”
“തനിക്കത്ര തീര്‍ച്ചയുണ്ടെങ്കില്‍ എനിക്കും അതുണ്ട്. തനിക്കു പിന്നില്‍ ഞാന്‍ എപ്പോഴുമുണ്ടാകും.”
“എന്‍റെ പിന്നിലല്ല. എന്നോടൊപ്പം നടക്കണം!”
വീരഭദ്രന്‍ പൊട്ടിച്ചിരിച്ചുകൊണ്ട് ചങ്ങാതിയെ പുണര്‍ന്നു. “എത്ര കാലമായെടോ ഞാന്‍ നിന്നെ കണ്ടിട്ട്.”
“ഞാനും നിന്നെ കണ്ടിട്ടെത്ര കാലമായി.”
“ഇന്നു വൈകുന്നേരം ഉദ്യാനത്തില്‍ വെച്ച് നമുക്ക് കാണാം എന്‍റെ കൈയില്‍ ഉശിരന്‍ കഞ്ചാവ് വന്നുപെട്ടിട്ടുണ്ട്.”
“അതൊരു നല്ല ‘ഇടപാടാണ്!”
ശിവനോടൊപ്പം പോകാന്‍ ബൃഹസ്പതിയും സമ്മതം ചോദിച്ചു. വളരെ നിര്‍ണ്ണായകമായ ചില പരീക്ഷണങ്ങള്‍ക്കാവശ്യമുള്ള അപൂര്‍വ്വമായ ചില രാസവസ്തുക്കളും കൊണ്ട് മെസൊപ്പൊട്ടേമിയയില്‍ നിന്നൊരു കപ്പല്‍ താമസിയാതെ കരാചാപ തുറമുഖത്തെത്തുമെന്ന് അദ്ദേഹം വിശദീകരിച്ചു. അദ്ദേഹത്തിന്‍റെ നേതൃത്വത്തിലുള്ള ഒരു സംഘത്തിന് അത് പരിശോധിച്ച് ഏറ്റെടുക്കേണ്ടതുണ്ടായിരുന്നു. ശിവനോടൊപ്പം പോവുകയാണെങ്കില്‍ ആ ദൗത്യം നിറവേറ്റാന്‍ കഴിയും. ശിവഭഗവാന് വിരോധമില്ലെങ്കില്‍ തനിക്ക് വിരോധമില്ലെന്ന് ദക്ഷന്‍ ബൃഹസ്പതിയെ അറിയിച്ചു. ശിവന്‍ സന്തോഷപൂര്‍വ്വം ആ നിര്‍ദ്ദേശം സ്വാഗതം ചെയ്തു.
നീലകണ്ഠനെക്കുറിച്ചു രാജസദസ്സില്‍ പ്രഖ്യാപനമുണ്ടായി മൂന്നാഴ്ചകഴിഞ്ഞപ്പോള്‍ ശിവന്‍റെ യാത്രയാരംഭിക്കുന്നതിനുള്ള ദിവസം പിറന്നു. അന്നു രാവിലെ ദക്ഷന്‍ ശിവന്‍ താമസിക്കുന്ന മുറിയിലേക്കു ചെന്നു.
“മഹാരാജന്‍, ആളയച്ചുവിളിപ്പിച്ചാല്‍ ഞാന്‍ അങ്ങയുടെ അടുത്തേക്കു വരുമായിരുന്നു.” നമസ്തേയുടെ അകമ്പടിയോടെ ശിവന്‍ പറഞ്ഞു. “അങ്ങ് ഇങ്ങോട്ടു വരേണ്ട കാര്യമുണ്ടായിരുന്നില്ല.”
“അങ്ങയുടെ മുറിയില്‍ വരാനുള്ള ഭാഗ്യം ലഭിച്ചതില്‍ ഞാന്‍ സന്തോഷിക്കുന്നു പ്രഭോ.” ശിവന്‍റെ അഭിവാദ്യം സ്വീകരിച്ച് തലകുനിച്ചു വണങ്ങിയശേഷം ദക്ഷന്‍ പറഞ്ഞു “അങ്ങേക്ക് അകമ്പടി സേവിക്കാന്‍ പോകുന്ന വൈദ്യനെ ഒന്നു പരിചയപ്പെടുത്താനാണ് ഞാന്‍ വന്നത്. കാശ്മീരില്‍നിന്ന് ഇന്നലെ രാത്രിയാണ് അവര്‍ എത്തിയത്.”
ദക്ഷന്‍ ഒരുവശത്തേക്ക് നീങ്ങിനിന്ന് വൈദ്യനെ അകത്തേക്കു കടക്കാനനുവദിച്ചു.
“ആയുര്‍വതി!” വിടര്‍ന്ന പുഞ്ചിരിയോടെ ശിവന്‍ അതിശയിച്ചു.”വീണ്ടും കാണാനിടയായതില്‍ സന്തോഷം.”
“ഞാനാണ് സന്തോഷിക്കേണ്ടത് പ്രഭോ.” ആയുര്‍വതി പുഞ്ചിരിച്ചു. ശിവന്‍റെ പാദം തൊട്ടുവന്ദിക്കുവാനായി അവര്‍ കുമ്പിട്ടു.
ശിവന്‍ പൊടുന്നനെ പിന്നോട്ടു വലിഞ്ഞ് ആയുര്‍വതിയുടെ വന്ദനത്തില്‍ നിന്നു തെന്നിമാറി. “ആയുര്‍വതി, ഞാനിത് മുന്‍പും പറഞ്ഞിട്ടുള്ളതാണ്.” ശിവന്‍ പറഞ്ഞു. “നിങ്ങള്‍ ജീവദായകയാണ്. എന്‍റെ കാലില്‍ തൊട്ട് എന്നെ ദയവായി വിഷമിപ്പിക്കാതിരിക്കൂ.”
“അങ്ങ് നീലകണ്ഠനാണ് പ്രഭോ. ദുഷ്‍ടസംഹാരകന്‍.” ആയുര്‍വതി ഭക്തിപൂര്‍വ്വം പറഞ്ഞു. “അങ്ങയുടെ അനുഗ്രഹം തേടുന്നതില്‍നിന്നും അങ്ങേക്കെങ്ങിനെ എന്നെ വിലക്കാന്‍ കഴിയും?”
നിരാശയോടെ തലയാട്ടിക്കൊണ്ട് ശിവന്‍ ആയുര്‍വതിയെ തന്‍റെ പാദസ്പര്‍ശത്തിന് സമ്മതിച്ചു. പതിയെ അവളുടെ ശിരസ്സില്‍ തൊട്ടുകൊണ്ട് അവന്‍ അവളെ അനുഗ്രഹിച്ചു.
മണിക്കൂറുകള്‍ക്കുശേഷം ശിവന്‍, സതി, പര്‍വ്വതേശ്വരന്‍, ബൃഹസ്പതി, ആയുര്‍വതി, കൃതിക, നന്തി, വീരഭദ്രന്‍ എന്നിവരടങ്ങുന്ന സംഘം യാത്രയായി. അവരുടെ സുരക്ഷക്കും മറ്റ് സൗകര്യങ്ങള്‍ക്കുമായിആയിരത്തിയഞ്ഞൂറ് സൈനികരും ഇരുപത്തിയഞ്ച് പരിചാരികമാരും അന്‍പത് സഹായികളും അകമ്പടിസേവിച്ചു. ബിയാസ് നദിക്കരയിലുള്ള കോട്ദ്വാര നഗരം വരെ കരമാര്‍ഗ്ഗമായിരുന്നു അവരുടെ യാത്ര. അവിടെനിന്ന് തോണികളില്‍ അവര്‍ തുറമുഖനഗരമായ കരാചാപയിലേക്ക് പോകും. തുടര്‍ന്ന് കിഴക്കന്‍ നഗരമായ ലോതലിലേക്കായിരിക്കും അവരുടെ യാത്ര. അവസാനം വടക്കോട്ടുള്ള പാതയിലൂടെ സരസ്വതി നദിയുടെ എക്കല്‍ പ്രദേശത്തെത്തിയശേഷം അവിടെനിന്ന് ജലമാര്‍ഗ്ഗം അവര്‍ ദേവഗിരിയിലേക്കു തിരിക്കും.