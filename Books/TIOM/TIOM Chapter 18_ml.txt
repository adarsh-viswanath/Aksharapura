അധ്യായം പതിനെട്ട്
സതിയും അഗ്നിബാണവും

“ഇനിയൊന്നും ചെയ്യാനില്ല പ്രഭോ” പ്രകടമായ അസ്വസ്ഥതയോടെ ആയുര്‍വതി പറഞ്ഞു.
സതി കേള്‍ക്കരുതെന്നു കരുതി സുരക്ഷിതമായ അകലം പാലിച്ച് ആ കുടിലിന്‍റെ മൂലയിലൊരിടത്ത് നിന്നുകൊണ്ടാണ് ശിവനും ആയുര്‍വതിയും സംസാരിച്ചുകൊണ്ടിരുന്നത്. കണ്ണീരടക്കാന്‍ പാടുപെട്ടുകൊണ്ട് പര്‍വ്വതേശ്വരന്‍ അവര്‍ക്കടുത്ത് നില്പുണ്ടായിരുന്നു.
“പറയൂ ആയുര്‍വതി.” ശിവന്‍ തിടുക്കപ്പെട്ടു. “നീയാണ് ഈ രാജ്യത്തെ ഏറ്റവും മികച്ച ചികിത്സക. പനി വിട്ടുപോകുന്നതിന് കാത്തുനില്ക്കുകയല്ലേ ഇനി നമ്മള്‍ ചെയ്യേണ്ടത്.”
“ഈ പനി വിട്ടു പോവുകയില്ല” ആയുര്‍വതി യുക്തിസഹമായി പറഞ്ഞു. “അഗ്നിബാണത്തില്‍ നിന്നുളവാകുന്ന വിഷത്തിന് ചികിത്സയില്ല. പനി കുറച്ചുകൊണ്ട് നമ്മള്‍ സതിയുടെ വേദനയുടെ ദൈര്‍ഘ്യം കൂട്ടുകയാണ് ചെയ്യുന്നത്. ഈ ഔഷധസേവ നിര്‍ത്തുന്ന നിമിഷം പൂര്‍വ്വാധികം ശക്തിയോടെ ജ്വരം മടങ്ങിയെത്തും.”
“അത് വിട്ടുകള ശിവന്‍.” ശയ്യയില്‍നിന്ന് അടക്കിപ്പിടിച്ച നേര്‍ത്ത ശബ്‍ദം കേട്ടു. എല്ലാവരും സതിയെ നോക്കി. അനിവാര്യമായത് സ്വീകരിക്കുമ്പോള്‍ മാത്രം പ്രത്യക്ഷപ്പെടാറുള്ള പുഞ്ചിരി അവളുടെ മുഖത്തു തെളിഞ്ഞു. “എനിക്ക് ദുഃഖമൊന്നുമില്ല. എനിക്കെന്താണ് വേണ്ടതെന്ന് ഞാന്‍ അങ്ങയോട് പറഞ്ഞു കഴിഞ്ഞു. ഞാന്‍ തൃപ്തയാണ്. എന്‍റെ സമയം ആഗതമായിക്കഴിഞ്ഞു.”
“നീ എന്നെ ഉപേക്ഷിച്ചു പോവല്ലേ സതീ” ശിവന്‍ നിലവിളിച്ചു. “നിന്‍റെ ജീവിതം അവസാനിച്ചിട്ടില്ല. നമ്മള്‍ ഒരു വഴി കണ്ടുപിടിക്കും. ഞാനൊരു മാര്‍ഗ്ഗം കണ്ടെത്തും. ഞാന്‍ പറയുന്നതൊന്ന് കേള്‍ക്ക്.”
സതി കീഴടങ്ങി. സതിക്ക് അതിനുള്ള ശേഷിയില്ലായിരുന്നു. തന്‍റെ മരണത്തോടെ ശിവന്‍ സ്വന്തം ശാന്തി കണ്ടെത്തേണ്ടിയിരിക്കുന്നുവെന്നും സതിക്കറിയാമായിരുന്നു. അവളെ രക്ഷിക്കാന്‍ കഴിയാവുന്നതെല്ലാം ചെയ്തില്ലെങ്കില്‍ അവന് ശാന്തി കണ്ടെത്താന്‍ കഴിയുകയില്ലായിരുന്നു.
“എന്‍റെ ജ്വരബാധ വര്‍ദ്ധിക്കുന്നത് എനിക്കറിയാന്‍ സാധിക്കുന്നുണ്ട്.” സതി പറഞ്ഞു. “ദയവായി എനിക്ക് മരുന്നുകള്‍ തരൂ.”
ആയുര്‍വതി സതിയെ അസ്വസ്ഥതയോടെ നോക്കി. അന്നുവരെയുള്ള വൈദ്യശാസ്ത്ര പരിശീലനം അവളോട് നിര്‍ദ്ദേശിച്ചത് അതു ചെയ്യരുതെന്നാണ്. ഔഷധങ്ങള്‍ നല്കിയാല്‍ സതിയുടെ യാതനയുടെ ദൈര്‍ഘ്യം വര്‍ദ്ധിക്കുകയേ ഉള്ളൂവെന്ന് അവള്‍ക്കറിയാം. സതി ആയുര്‍വതിയെ കഠിനമായി നോക്കി. അവള്‍ക്കത് ഒഴിവാക്കാനായില്ല. അവളെ ജീവനോടെ താങ്ങിനിര്‍ത്തണമെന്ന് ശിവന്‍ ആവശ്യപ്പെട്ടതുകൊണ്ട് പ്രത്യേകിച്ചും.
“ആയുര്‍വതിജി എനിക്ക് മരുന്നു തരൂ.” സതി ആവര്‍ത്തിച്ചു. “ഞാന്‍ എന്താണ് ചെയ്യുന്നതെന്ന് എനിക്കറിയാം.”
ആയുര്‍വതി സതിക്ക് മരുന്നുകള്‍ നല്കി. അവള്‍ സതിയുടെ കണ്ണുകളിലേക്കു നോക്കിയത് അവിടെ ഭയത്തിന്‍റെയോ സങ്കടത്തിന്‍റെയോ ലാഞ്ചനകള്‍ ഉണ്ടോ എന്നറിയാനാണ്. അവിടെ അതൊന്നുമുണ്ടായിരുന്നില്ല. ആയുര്‍വതി സൗമ്യമായി പുഞ്ചിരിച്ചുകൊണ്ട് ശിവനും പര്‍വ്വതേശ്വരനും ഇരിക്കുന്ന സ്ഥലത്തേക്കു നടന്നു.
“എനിക്കറിയാം” ശിവന്‍ അതിശയത്തോടെ പറഞ്ഞു. “നമ്മളെന്താ ഇവള്‍ക്ക് സോമരസം നല്കാത്തത്?”
“അതുകൊണ്ട് എന്ത് ഫലമുണ്ടാകാനാണ് പ്രഭോ?” അദ്ഭുതാധീനയായിക്കൊണ്ട് ആയുര്‍വതി ചോദിച്ചു. “സോമരസം പ്രവര്‍ത്തിക്കുന്നത് ജ്വലനാകാരിയുമായാണ്. അത് മനുഷ്യന്‍റെ ആയുസ്സ് വര്‍ദ്ധിപ്പിക്കുന്നു. അത് പരിക്കുകളുടെ കാര്യത്തില്‍ ഗുണകരമായി പ്രവര്‍ത്തിക്കുകയില്ല.”
“നോക്കൂ ആയുര്‍വതി. സോമരസത്തെക്കുറിച്ചുള്ള എല്ലാ കാര്യങ്ങളും ആര്‍ക്കെങ്കിലും ശരിയായി അറിയുമെന്ന് എനിക്കു തോന്നുന്നില്ല. അത് നിനക്കറിയാമെന്ന് എനിക്കറിയാം. മഞ്ഞില്‍ പുതഞ്ഞതുമൂലം പരിക്കേറ്റ കാല്‍വിരലുമായി ജീവിതകാലം മുഴുവനും ഞാന്‍ നടന്നു. സോമരസം കഴിച്ചപ്പോള്‍ അതു ഭേദമായി. അക്കാര്യം നിനക്കറിയില്ല. എന്‍റെ സ്ഥാനം തെറ്റിയ തോളെല്ല് ശരിയാക്കാനും സോമരസത്തിനു കഴിഞ്ഞു.”
“എന്ത്!” ശരിക്കും അദ്ഭുതാധീനനായ പര്‍വ്വതേശ്വരന്‍ പറഞ്ഞു “അത് അസാധ്യം. സോമരസം ഒരിക്കലും ശാരീരിക അസ്വസ്ഥതകള്‍ ഭേദപ്പെടുത്തുകയില്ല.”
“എന്‍റെ കാര്യത്തില്‍ അങ്ങനെ സംഭവിച്ചു.”
“പക്ഷേ, താങ്കള്‍ക്കൊരു പ്രത്യേകതയുണ്ടല്ലോ, അതുകൊണ്ടായിരിക്കും അങ്ങനെ സംഭവിച്ചത്, സ്വാമീ” ആയുര്‍വതി പറഞ്ഞു “അങ്ങ് നീലകണ്ഠനാണ്.”
“ഞാന്‍ ആകാശത്തുനിന്ന് പൊട്ടിവീണതൊന്നുമല്ല, ആയുര്‍വതീ. സതിയുടേതുപോലുള്ള മനുഷ്യശരീരം തന്നെയാണ് എനിക്കുമുള്ളത്. നിന്‍റേതുപോലെയുള്ള ശരീരം. നമുക്കതൊന്നു പരീക്ഷിച്ചു നോക്കിക്കൂടെ?”
പര്‍വ്വതേശ്വരന് കൂടുതല്‍ ബോധ്യപ്പെടുത്തലിന്‍റെ ആവശ്യമുണ്ടായിരുന്നില്ല. അദ്ദേഹം പുറത്തേക്കു ചെന്നപ്പോള്‍ വ്രകന്‍ ഒരു പീഠത്തില്‍ ഇരിപ്പുണ്ടായിരുന്നു. വ്രകന്‍ ചാടിയെഴുന്നേറ്റ് സേനാപതിയെ സലാം ചെയ്തു.
“വ്രകന്‍” പര്‍വ്വതേശ്വരന്‍ പറഞ്ഞു “ക്ഷേത്രത്തിനകത്ത് ഇപ്പോഴും അല്പം സോമരസചൂര്‍ണ്ണം കാണും. ഈ പ്രദേശത്തെ പ്രധാനപ്പെട്ട സോമരസ നിര്‍മ്മാണശാലയാണിത്. എനിക്കാ ചൂര്‍ണ്ണം അല്പം വേണം. ഉടന്‍.”
“അരനാഴികയ്ക്കകം അങ്ങേയ്ക്കത് കിട്ടിയിരിക്കും, യജമാന്‍.” എന്ന് ഉത്സാഹത്തോടെ പറഞ്ഞുകൊണ്ട് സൈനികര്‍ക്കൊപ്പം വ്രകന്‍ പാഞ്ഞു.

“ഇനി കാത്തിരിക്കുകയല്ലാതെ മറ്റൊന്നും ചെയ്യാനില്ല.” സതി ഉറങ്ങാന്‍ തുടങ്ങിയപ്പോള്‍ ആയുര്‍വതി പറഞ്ഞു. സോമരസം അവള്‍ക്കു നല്കിക്കഴിഞ്ഞിരുന്നു. സാധാരണ നല്കുന്നതിനേക്കാള്‍ വലിയ അളവില്‍. “പര്‍വ്വതേശ്വരന്‍ അങ്ങ് ക്ഷീണിച്ചിരിക്കുന്നു. മുറിവുകളില്‍നിന്ന് അങ്ങ് സുഖം പ്രാപിക്കേണ്ടിയിരിക്കുന്നു. ദയവായി പോയിക്കിടന്ന് ഉറങ്ങുക.”
“എനിക്ക് ഉറങ്ങുകയൊന്നും വേണ്ട.” പര്‍വ്വതേശ്വരന്‍ നിശ്ചയിച്ചുറപ്പിച്ചതുപോലെ പറഞ്ഞു. “ഞാനെന്‍റെ സൈനികരുമായി ഇവിടെ ഒരു സുരക്ഷാകവചം തീര്‍ത്തിരിക്കുകയാണ്. ചന്ദ്രവംശികളെ നമുക്ക് വിശ്വസിക്കാനാവില്ല. രാത്രിയില്‍ അവര്‍ പ്രത്യാക്രമണം നടത്തിയേക്കാം.”
പരാജിതയായ ആയുര്‍വതി പര്‍വതേശ്വരനെ നോക്കി. ക്ഷത്രിയന്മാരിലെ ഉത്തമപുരുഷന്മാര്‍ തനിക്ക് ബുദ്ധിമുട്ടുണ്ടാക്കുന്ന രോഗികളാണെന്ന അവളുടെ വിശ്വാസത്തിന് ബലം വെച്ചു.
“അങ്ങ് ഉറങ്ങുവാന്‍ പോവുകയാണോ സ്വാമീ?” താന്‍ പറയുന്നത് ശിവനെങ്കിലും അനുസരിക്കുമെന്നു കരുതി ആയുര്‍വതി ശിവനോട് ചോദിച്ചു. “അങ്ങേക്കിനി ഇവിടെ ഒന്നും ചെയ്യാനില്ല. കാത്തിരിക്കുക മാത്രമേ നമുക്ക് ചെയ്യാനുള്ളൂ. അങ്ങേക്ക് വിശ്രമം ആവശ്യമാണ്.”
ശിവന്‍ തലയാട്ടുക മാത്രമേ ചെയ്തുള്ളൂ. നാലഞ്ചു കുതിരകള്‍ക്കുപോലും അവനെ സതിയുടെ സമീപത്തുനിന്ന് വലിച്ചുകൊണ്ടുപോകാന്‍ കഴിയില്ല.
“നമുക്കീ കുടിലിനകത്തുതന്നെ ഒരു ശയ്യ തയ്യാറാക്കാം.” ആയുര്‍വതി തുടര്‍ന്നു. “അങ്ങേക്ക് വേണമെങ്കില്‍ ഇവിടെ ഉറങ്ങാം. അങ്ങനെ സതിയുടെ കാര്യങ്ങള്‍ ശ്രദ്ധിക്കാനും സാധിക്കും.”
“നന്ദി, പക്ഷേ, ഞാന്‍ ഉറങ്ങാന്‍ പോകുന്നില്ല.” സതിയുടെ ശരീരത്തില്‍നിന്നും കണ്ണുകള്‍ വലിച്ച് ഒരുനിമിഷം ആയുര്‍വതിയെ നോക്കിയശേഷം സതിയുടെ നേരെ തിരിയുന്നതിനുമുന്‍പ് ശിവന്‍ പറഞ്ഞു. “ഞാന്‍ ഇവിടെ ഇരിക്കും. നീ പോയി ഉറങ്ങിക്കോളൂ. എന്തെങ്കിലും മാറ്റമുണ്ടെങ്കില്‍ ഞാന്‍ നിന്നെ വിളിക്കാം.”
“അങ്ങയുടെ ഇഷ്‍ടംപോലെ.” ശിവനെനോക്കി ആയുര്‍വതി മന്ത്രിച്ചു.
ക്ഷീണിച്ചുപോയിരുന്ന ആയുര്‍വതി സ്വന്തം കുടിലിനുനേരെ നടന്നു. പിറ്റേദിവസം നല്ല തിരക്കായിരിക്കുമെന്നതിനാല്‍ ആയുര്‍വതിക്ക് ഇന്ന് വിശ്രമിച്ചേ മതിയാവൂ. മുറിവേറ്റവരെയെല്ലാം പരിശോധിച്ച് അവരുടെ ചികിത്സ ശരിയായവിധത്തില്‍ മുന്നോട്ടു പോകുന്നുവെന്ന് ഉറപ്പു വരുത്തേണ്ടതുണ്ട്. ആദ്യത്തെ ഇരുപത്തിനാലു മണിക്കൂര്‍ നിര്‍ണ്ണായകമാണ്. അവരുടെ ചികിത്സാവ്യൂഹത്തെ ചെറുസംഘങ്ങളായി തിരിച്ച് രാത്രിയും പകലും മുറിവേറ്റവരെ നിരീക്ഷിക്കാനും പരിചരിക്കാനുമുള്ള ഏര്‍പ്പാടുകള്‍ ചെയ്തിരുന്നു.
“ഞാന്‍ സൈനികരുടെ അടുത്തുണ്ടാവും, ശിവന്‍.” പര്‍വ്വതേശ്വരന്‍ പറഞ്ഞു. “നന്തിയും വീരഭദ്രനും എന്‍റെ സുരക്ഷാ സൈനികര്‍ക്കൊപ്പം പുറത്ത് കാവലുണ്ട്.”
പര്‍വ്വതേശ്വരന്‍ യഥാര്‍ത്ഥത്തില്‍ പറയാനാഗ്രഹിച്ചത് എന്താണെന്ന് ശിവന് അറിയാമായിരുന്നു.
“എന്തെങ്കിലും മാറ്റമുണ്ടെങ്കില്‍ ഞാന്‍ ഉടനടി അങ്ങയെ അറിയിക്കാം.” സര്‍വ്വസൈന്യാധിപനെ നോക്കി ശിവന്‍ പറഞ്ഞു.
തളര്‍ന്ന പുഞ്ചിരിയോടെ പര്‍വ്വതേശ്വരന്‍ തലയാട്ടി. മനസ്സിനകത്തെ വികാരങ്ങള്‍ പുറത്തേക്കു പ്രകടമാകുന്നതിനു മുന്‍പുതന്നെ പര്‍വ്വതേശ്വരന്‍ വേഗത്തില്‍ പുറത്തേക്കിറങ്ങി.

പര്‍വ്വതേശ്വരന്‍ നിശ്ശബ്‍ദനായി ഒറ്റയ്ക്കിരുന്നപ്പോള്‍, അദ്ദേഹത്തിന്‍റെ സൈനികര്‍ ആദരപൂര്‍വ്വം അദ്ദേഹത്തില്‍നിന്ന് അല്പം അകലം പാലിച്ചു. യജമാനന്‍ എപ്പോഴൊക്കെയാണ് ഒറ്റയ്ക്കിരിക്കാന്‍ ഇഷ്‍ടപ്പെടുന്നതെന്ന് അവര്‍ക്കറിയാമായിരുന്നു. പര്‍വ്വതേശ്വരന്‍ സതിയെക്കുറിച്ചുള്ള ആലോചനകളില്‍ മുഴുകിയിരിക്കുകയായിരുന്നു. അവളെപ്പോലൊരുവളെ എന്തിനാണ് ഈശ്വരന്‍ ഇങ്ങനെ കഷ്‍ടപ്പെടുത്തുന്നത്? അദ്ദേഹം അവളുടെ കുട്ടിക്കാലത്തെക്കുറിച്ചോര്‍ത്തു. തനിക്ക് അഭിമാനിക്കാന്‍ പോന്ന പെണ്‍കുട്ടിയെയാണ് താന്‍ ദൈവപുത്രിയാക്കിയിരിക്കുന്നതെന്ന് കണ്ടെത്തിയ ആ ദിവസം അദ്ദേഹം ഓര്‍ത്തു.
സ്വന്തമായി തനിക്കൊരു കുഞ്ഞു വേണ്ടെന്ന തീരുമാനമെടുത്ത ആ ദിവസത്തെക്കുറിച്ചോര്‍ത്തപ്പോള്‍ അദ്ദേഹത്തിന് വിഷമം തോന്നി. ഏതു പിതാവാണ് സതിയെപ്പോലൊരു മകളെ വേണ്ടെന്നു പറയുക.
ഒരു നൂറുവര്‍ഷം മുന്‍പുള്ള ആലസ്യമാര്‍ന്ന സായാഹ്നം. പതിനാറാമത്തെ വയസ്സില്‍ സതി ഗുരുകുലത്തില്‍നിന്ന് അപ്പോള്‍ മടങ്ങിയെത്തിയതേ ഉണ്ടായിരുന്നുള്ളൂ. രാമദേവന്‍റെ ആദര്‍ശങ്ങളോട് കടുത്ത ആരാധനയും വിശ്വാസമുള്ളവളുമായിരുന്നു അവള്‍. ബ്രഹ്മനായക മഹാരാജാവായിരുന്നു മെലൂഹയുടെ ഭരണാധികാരി. അദ്ദേഹത്തിന്‍റെ മകന്‍ ദക്ഷന് ഭാര്യയും മകളുമൊത്തുള്ള കുടുംബജീവിതത്തോടായിരുന്നു താല്പര്യം. ക്ഷത്രിയന്‍റെ യുദ്ധതന്ത്രങ്ങള്‍ പഠിക്കുവാനോ പരിശീലിക്കുവാനോ ഉള്ള താല്പര്യങ്ങളൊന്നും തന്നെ കുമാരനുണ്ടായിരുന്നില്ല. പിതാവിനെ തുടര്‍ന്ന് രാജ്യം ഭരിക്കുവാനുള്ള താല്പര്യവും അദ്ദേഹത്തിന് ഉണ്ടായിരുന്നില്ല.
ആ ദിവസം ദേവഗിരിയില്‍നിന്നും അല്പം ദൂരത്തായുള്ള സരസ്വതിനദിക്കരയില്‍ ഉല്ലാസയാത്രക്കു പോയതായിരുന്നു ദക്ഷനും കുടുംബവും. പര്‍വ്വതേശ്വരനായിരുന്നു ദക്ഷന്‍റെ സുരക്ഷാഭടന്‍. തന്‍റെ കര്‍ത്തവ്യത്തെക്കുറിച്ച് നല്ല ചുമതലാബോധമുള്ളയാളായിരുന്നു അദ്ദേഹം. കുമാരന്‍റെ സുരക്ഷയെ കരുതി അദ്ദേഹത്തിന്‍റെ തൊട്ടടുത്താണ് പര്‍വ്വതേശ്വരന്‍ ഇരുന്നിരുന്നതെങ്കിലും രാജപത്നിയുടെയും മകളുടെയും സ്വകാര്യതയിലേക്ക് കടന്നുചെല്ലാതിരിക്കുവാന്‍ തക്കവണ്ണമുള്ള അകലം പാലിച്ചിരുന്നു. സതി അല്പം അകലെയായി, എല്ലാവര്‍ക്കും കാണാന്‍ തക്കവണ്ണം പുഴയുടെ തീരത്തുള്ള വനപ്രദേശത്തേക്കു നടന്നു.
പെട്ടെന്ന് നിശ്ശബ്‍ദതയെ ഭേദിച്ചുകൊണ്ട് സതിയുടെ നിലവിളി ഉയര്‍ന്നു. ദക്ഷനും വീരിണിയും പര്‍വ്വതേശ്വരനും പരിഭ്രമിച്ചു. അവര്‍ പുഴക്കരയിലേക്ക് പാഞ്ഞുചെന്നപ്പോള്‍ കണ്ടത് പുഴയുടെ വളവില്‍ സതി ഒരുകൂട്ടം കാട്ടുനായയ്ക്കളുമായി കടുത്ത പോരാട്ടത്തിലേര്‍പ്പെട്ടിരിക്കുന്നതാണ്. ഗുരുതരമായി മുറിവേറ്റ ഒരു സ്ത്രീയെ രക്ഷിക്കുവാനായിട്ടാണ് അവളാ നായ്ക്കളുമായി പോരാടിയിരുന്നത്. അകലെനിന്നുപോലും ആ സ്ത്രീക്ക് വര്‍ണ്ണാശ്രമത്തിന്‍റെ അടയാളങ്ങളില്ലെന്നും കുടിയേറ്റക്കാരിയാണെന്നും ആര്‍ക്കും മനസ്സിലാക്കുവാന്‍ കഴിയുമായിരുന്നു. വാളില്ലാതെ ആ പുഴക്കരയില്‍ പോകുന്നത് അപകടകരമായിരിക്കുമെന്ന് ആ സ്ത്രീക്ക് അറിയുകയില്ലായിരുന്നു. ഒരു സിംഹത്തെപ്പോലും ആക്രമിച്ചു കീഴടക്കുവാന്‍ ശേഷിയുള്ള ആ ശ്വാനസംഘത്താല്‍ ആക്രമിക്കപ്പെട്ടതായിരിക്കാം ആ സ്ത്രീ.
“സതീ!” അപായമുന്നറിയിപ്പുപോലെ ദക്ഷന്‍ ഉച്ചത്തില്‍ വിളിച്ചുകൂവി.
ഉറയില്‍നിന്നും വാളൂരി മകളുടെ രക്ഷക്കായി അദ്ദേഹം പുഴയിലേക്കിറങ്ങി. പര്‍വ്വതേശ്വരനും വാളൂരിപിടിച്ച് ദക്ഷനെ അനുഗമിച്ചു. നിമിഷങ്ങള്‍ക്കകം അവര്‍ ആ യുദ്ധം നടക്കുന്നിടത്തെത്തിച്ചേര്‍ന്നു. പര്‍വ്വതേശ്വരന്‍ ആക്രമണോത്സുകനായി ആ നായക്കൂട്ടത്തിനുനേരെ പാഞ്ഞു. അതിവേഗം അനായാസം അദ്ദേഹം കുറേ നായ്ക്കളെ കശാപ്പു ചെയ്തു. പെട്ടെന്നു ലഭിച്ച പിന്തുണയാല്‍ കൂടുതല്‍ വീര്യമാര്‍ജ്ജിച്ച് തനിക്കു നേരെ പാഞ്ഞുവന്ന നാല് നായ്ക്കളുമായി സതി പോരാടി. സ്വാഭാവികമായ പോരാട്ട വൈദഗ്ദ്ധ്യമില്ലെങ്കിലും ദക്ഷന്‍ കഠിനമായി പോരാടി. മകളെ എങ്ങനെയെങ്കിലും രക്ഷിക്കണമെന്ന വികാരമായിരുന്നു ആ പോരാട്ടത്തിനു പിന്നില്‍. എന്നാല്‍ എതിരാളികളില്‍ ഏറ്റവും ബലഹീനന്‍ ദക്ഷനാണെന്ന് ആ നായ്ക്കള്‍ തിരിച്ചറിഞ്ഞിരുന്നു. ഒരേ സമയം ആറ് നായ്ക്കള്‍ ദക്ഷനുനേരെ പാഞ്ഞടുത്തു.
തന്‍റെ മുന്നിലെത്തിയ ആദ്യത്തെ നായയുടെ മേല്‍ ദക്ഷന്‍ വാള്‍ കുത്തിയിറക്കി. അബദ്ധം. ദക്ഷന്‍ നായയുടെ ശരീരത്തില്‍ വാള്‍ കൊണ്ട് കുത്തിമുറിച്ചെങ്കിലും വാള്‍ ആ നായയുടെ ശരീരത്തില്‍ തറഞ്ഞുനിന്നു. ഈ അവസരത്തിനായിരുന്നു ബാക്കിയുള്ള നായ്ക്കള്‍ കാത്തുനിന്നിരുന്നത്. ഒരുവശത്തുനിന്നും ഒരു നായ് ദക്ഷന്‍റെ നേര്‍ക്കു പാഞ്ഞടുത്തു. അത് ദക്ഷന്‍റെ വലതു കൈയില്‍ കടിച്ചു. വേദനകൊണ്ട് ദക്ഷന്‍ അലറിക്കരഞ്ഞു. നായയുടെ വായില്‍നിന്നും തന്‍റെ കൈ വിടുവിക്കാന്‍ മല്ലടിക്കുന്നതോടൊപ്പം ദക്ഷന്‍ കൈ കൊണ്ട് വാള്‍പ്പിടിയില്‍ മുറുകെപിടിച്ചു. മറ്റൊരു നായ് ദക്ഷന്‍റെ ഇടതുകാലില്‍ കടിച്ച് അവിടത്തെ മാംസം പറിച്ചെടുത്തു. തന്‍റെ സ്വാമി അപകടത്തില്‍ പെട്ടിരിക്കുകയാണെന്നു കണ്ട പര്‍വ്വതേശ്വരന്‍ ക്രോധത്തോടെ അലറിക്കൊണ്ട് ദക്ഷന്‍റെ കൈയില്‍ കടിച്ചു പിടിച്ചിരുന്ന ജന്തുവിനെ വെട്ടി രണ്ടു തുണ്ടമാക്കി. പര്‍വ്വതേശ്വരന്‍ ഒന്നു വെട്ടിത്തിരിഞ്ഞ് ദക്ഷന്‍റെ നേരെ പാഞ്ഞടുത്തുകൊണ്ടിരുന്ന മറ്റൊരു നായയെ വെട്ടി. തന്‍റെ കാലില്‍ കടിച്ചുതൂങ്ങിയിരുന്ന നായയെ രോഷാകുലനായി വെട്ടുവാന്‍ ശ്രമിച്ചുകൊണ്ടിരുന്ന പിതാവിനെ സംരക്ഷിക്കുവാനായി സതി പാഞ്ഞെത്തി. തങ്ങളുടെ എണ്ണം കുറഞ്ഞിരിക്കുന്നുവെന്നുകണ്ട നായ്ക്കള്‍ നിലവിളിച്ചുകൊണ്ട് തിരിച്ചോടി.
“ദക്ഷാ” തളര്‍ന്നുവീണ ഭര്‍ത്താവിനെ താങ്ങുവാനായി ഓടിയെത്തുന്നതിനിടയില്‍ വീരിണി തേങ്ങിക്കരഞ്ഞു. ശരീരത്തിലേറ്റിരുന്ന മുറിവുകളിലൂടെ രക്തം കുത്തിയൊഴുകി. നായയുടെ മൂര്‍ച്ചയേറിയ ഉളിപ്പല്ലുകൊണ്ട് ഏതോ വലിയ രക്തക്കുഴല്‍ മുറിഞ്ഞിരിക്കണം. പര്‍വ്വതേശ്വരന്‍ തന്‍റെ പക്കലുണ്ടായിരുന്ന ശംഖെടുത്ത് ഉച്ചത്തില്‍ വിളിച്ചു. സഹായത്തിനുള്ള ആ അഭ്യര്‍ത്ഥന ഏറ്റവും അടുത്ത കടത്തുവള്ളപ്പുരയിലെത്തി. സൈനികരും ശുശ്രൂഷകരും ഔഷധങ്ങളും ഉടനടി അവിടെയെത്തും. രക്തം വാര്‍ന്നുപോകുന്നത് തടയുവാനായി പര്‍വ്വതേശ്വരന്‍ തന്‍റെ അംഗവസ്ത്രമെടുത്ത് ദക്ഷന്‍റെ മുറിവില്‍ മുറുക്കിക്കെട്ടി. പിന്നെ മുറിവേറ്റുകിടന്ന ആ വിദേശ വനിതയെ അദ്ദേഹം രാജകീയ സംഘത്തിനടുത്തെത്തിച്ചു.
“അച്ഛാ കുഴപ്പമൊന്നുമില്ലല്ലോ?” പിതാവിന്‍റെ കൈപിടിച്ചുകൊണ്ട് സതി ചോദിച്ചു.
“ഗുരുത്വംകെട്ടവളേ” ദക്ഷന്‍ അലറി. “നീ എന്താ ചെയ്തതെന്ന് നിനക്കു മനസ്സിലായോ?”
പിതാവിന്‍റെ കടുത്ത നിന്ദയോടെയുള്ള പ്രതികരണം കേട്ടപ്പോള്‍ അവള്‍ പിന്നെ ഒന്നും മിണ്ടിയില്ല.
“ആരാണ് നിന്നോടിങ്ങനെ ധീരത കാണിക്കാന്‍ പറഞ്ഞത്?” മകളെ നോക്കി ക്ഷുഭിതനായി ദക്ഷന്‍ ചോദിച്ചു. “നിനക്കെന്തെങ്കിലും സംഭവിച്ചിരുന്നെങ്കിലോ? ഞാന്‍ എന്തുചെയ്യും? എവിടെപ്പോകും? ആര്‍ക്കുവേണ്ടിയാണ് നീ സ്വന്തം ജീവന്‍ പണയപ്പെടുത്താന്‍ ശ്രമിച്ചത്? ആ സ്ത്രീയുടെ ജീവന് എന്താണിത്ര പ്രത്യേകത?”
ശകാരം കേട്ട് ഖിന്നയായ സതി തല താഴ്ത്തിപ്പിടിച്ചുകൊണ്ടുനിന്നു. പിതാവ് തന്നെ പുകഴ്ത്തുമെന്നാണ് അവള്‍ പ്രതീക്ഷിച്ചിരുന്നത്. വള്ളപ്പുരയിലുണ്ടായിരുന്ന സൈനികരും ശുശ്രൂഷകരും അവിടെ എത്തിച്ചേര്‍ന്നു. വിദഗ്ദ്ധമായ ഇടപെടലോടെ അവര്‍ ദക്ഷന്‍റെ മുറിവിലെ രക്തമൊഴുക്കിന് ശമനമുണ്ടാക്കി. പര്‍വ്വതേശ്വരന്‍റേയും സതിയുടെയും ശരീരത്തിലുണ്ടായിരുന്ന മുറിവുകള്‍ മരുന്നു വെച്ചു കെട്ടിയശേഷം അവര്‍ ദക്ഷനെ ഒരു മഞ്ചലില്‍ കിടത്തി എടുത്തുകൊണ്ടുപോയി. അദ്ദേഹത്തിന്‍റെ മുറിവുകള്‍ക്ക് കൊട്ടാരം വൈദ്യന്‍റെ പരിചരണം ആവശ്യമായിരുന്നു.
പിതാവിനെ മഞ്ചലിലേറ്റിക്കൊണ്ടുപോവുന്നതു കണ്ട സതി, തന്‍റെ പ്രവൃത്തിയുണ്ടാക്കിയ പ്രശ്നങ്ങളെക്കുറിച്ചോര്‍ത്ത് തറയില്‍ വേരുറച്ചതുപോലെ നിന്നു. അപകടത്തില്‍പെട്ട ഒരു സ്ത്രീയെ രക്ഷിക്കുവാനാണ് അവള്‍ ശ്രമിച്ചത്. ബലഹീനനെ രക്ഷിക്കേണ്ടത് ബലവാന്‍റെ കടമയാണെന്നല്ലേ രാമന്‍ തന്‍റെ സൂക്തങ്ങളില്‍ പറയുന്നത്? തന്‍റെ ചുമലില്‍ ഒരു മൃദുസ്പര്‍ശം അവള്‍ക്കനുഭവപ്പെട്ടു. അവള്‍ തിരിഞ്ഞുനോക്കി. കരുത്തനായ അംഗരക്ഷകന്‍ പര്‍വ്വതേശ്വരന്‍. വളരെ വിചിത്രമെന്നു പറയട്ടെ അവള്‍ അദ്ദേഹത്തിന്‍റെ മുഖത്ത് പുഞ്ചിരി കളിയാടുന്നത് കണ്ടു.
“മകളേ, നിന്നെപ്രതി ഞാന്‍ അഭിമാനം കൊള്ളുന്നു.” പര്‍വ്വതേശ്വരന്‍ മന്ത്രിച്ചു. “ശ്രീരാമദേവന്‍റെ യഥാര്‍ത്ഥ അനുയായിയാണ് നീ.”
സതിയുടെ കണ്ണുകള്‍ നിറഞ്ഞൊഴുകി. അവള്‍ പെട്ടെന്ന് തല തിരിച്ച് മറ്റൊരിടത്തേക്കു നോക്കി. സാവകാശം സ്വയം നിയന്ത്രിച്ച ശേഷം ഭാവിയില്‍ താന്‍ പിതൃതുല്യന്‍ എന്ന് അഭിസംബോധന ചെയ്യാനിരുന്ന ആ മനുഷ്യനെ നോക്കി നേരിയ മന്ദഹാസമുതിര്‍ത്തു. അവള്‍ പതിയെ തലയാട്ടി.
ഒരു പക്ഷിയുടെ കൂജനമാണ് പര്‍വ്വതേശ്വരനെ ആ ഓര്‍മ്മകളില്‍ നിന്ന് വര്‍ത്തമാനകാലത്തിലേക്ക് മടക്കിക്കൊണ്ടുവന്നത്. ഈറനണിഞ്ഞ കണ്ണുകള്‍ കൊണ്ട് പര്‍വ്വതേശ്വരന്‍ തന്‍റെ സൈനികവ്യൂഹത്തെ നിരീക്ഷിച്ചു. പ്രാര്‍ത്ഥനാപൂര്‍വ്വം കൈകള്‍ കൂപ്പിക്കൊണ്ട് അദ്ദേഹം മന്ത്രിച്ചു “ശ്രീരാമദേവാ, ഇവള്‍ അങ്ങയുടെ യഥാര്‍ത്ഥ അനുയായിയാണ്. ഇവളെ കാത്തുകൊള്ളണേ.”

ശിവന് സമയധാരണ നഷ്‍ടപ്പെട്ടിരുന്നു. നിരവധി ജീവനുകള്‍ അപകടത്തില്‍പെട്ടിരുന്നതിനാല്‍ പ്രഹാരദീപം ക്രമപ്പെടുത്തിവെക്കുവാന്‍ ആര്‍ക്കും ചുമതല നല്കിയിട്ടില്ലായിരുന്നു. ജനലിലൂടെ നോക്കിയപ്പോള്‍ പ്രഭാതത്തിന്‍റെ ആദ്യ ലക്ഷണങ്ങള്‍ അവന് കാണാന്‍ കഴിഞ്ഞു. ശിവന്‍റെ മുറിവുകള്‍ പരിചരണത്തിനുവേണ്ടി മോഹിച്ചു. പക്ഷേ, അവനതിനൊന്നും കീഴടങ്ങുവാന്‍ തയ്യാറില്ലായിരുന്നു. സതിയുടെ ശയ്യയുടെ തൊട്ടടുത്തുണ്ടായിരുന്ന ഇരിപ്പിടത്തില്‍ ചെറിയൊരു അനക്കംപോലും ഉണ്ടാക്കാതെ ഇരുന്നിരുന്ന അവന്‍ അവളെ ശല്യപ്പെടുത്തുന്ന ചെറിയൊരു ശബ്‍ദംപോലും ഉണ്ടാവാതിരിക്കുവാന്‍ പ്രത്യേകം ശ്രദ്ധിച്ചു. സതി അവന്‍റെ കൈയില്‍ മുറുകെ പിടിച്ചിരുന്നു.സതിയുടെ ശരീരത്തിന് ജ്വരബാധയുടെ പൊള്ളുന്ന ചൂടുണ്ടായിരുന്നെങ്കിലും ശിവന്‍ തന്‍റെ കൈകള്‍ അനക്കിയില്ല. ആ കടുത്ത ചൂടുമൂലം അവന്‍റെ കൈപ്പടത്തില്‍ വിയര്‍പ്പു പൊടിഞ്ഞിരുന്നു.
സാഭിലാഷം സതിയെ നോക്കി അവന്‍ മന്ത്രിച്ചു “ഒന്നുകില്‍ നീ ഇവിടെ ജീവനോടെയിരിക്കണം. അല്ലെങ്കില്‍ ഞാനും നിന്നോടൊപ്പം ഇഹലോകം വിട്ടു പോരും. എന്തുവേണമെന്ന് നിനക്ക് തീരുമാനമെടുക്കാം.”
എന്തോ ചെറുതായി അനങ്ങുന്നതുപോലെ അവന് തോന്നി. പരസ്പരം കൂടിപ്പിണഞ്ഞ ആ കൈകളിലൂടെ വിയര്‍പ്പുമണികള്‍ ഒഴുകിയിറങ്ങുന്നതും സതിയുടെ കൈ പതിയെ അനങ്ങുന്നതും അവന്‍ കണ്ടു. അത് പക്ഷേ ആരുടെ വിയര്‍പ്പാണെന്ന് അവന് പറയാന്‍ കഴിയില്ല.
അത് സതിയുടെ വിയര്‍പ്പാണോ അതോ എന്‍റേയോ?
ഉടന്‍തന്നെ ശിവന്‍ തന്‍റെ മറ്റേ കൈകൊണ്ട് സതിയുടെ നെറ്റിയില്‍ തൊട്ടു. നെറ്റിയില്‍ താപം വര്‍ദ്ധിച്ചിരുന്നു. എന്നാല്‍ അവിടെ നേരിയ വിയര്‍പ്പുമണികളുണ്ടായിരുന്നു. ശിവന്‍റെ ആത്മാവിലൂടെ ആഹ്ലാദത്തിന്‍റെ ഒരു അല കടന്നുപോയി.

“ബ്രഹ്മദേവനാണേ സത്യം.” ആയുര്‍വതി വിസ്മയപൂര്‍വ്വം മന്ത്രിച്ചു “ഇതുപോലൊരു സംഭവം ഞാനെന്‍റെ ജീവിതത്തില്‍ കണ്ടിട്ടില്ല.”
ശിവന്‍ സതിയുടെ കട്ടിലിനടുത്ത് നില്ക്കുകയായിരുന്നു. അപ്പോഴും ഉറക്കത്തിലായിരുന്ന സതിയുടെ ശരീരം വിയര്‍ത്തൊഴുകിക്കൊണ്ടിരുന്നു. പ്രത്യാശയുടെ പ്രകാശം തെളിഞ്ഞ മുഖവുമായി പര്‍വ്വതേശ്വരന്‍ അവള്‍ക്കടുത്ത് നില്പുണ്ടായിരുന്നു.
“അഗ്നിബാണമുണ്ടാക്കുന്ന ജ്വരബാധ ഒരിക്കലും ശമിക്കാറില്ല.” അദ്ഭുതസ്തബ്‍ധയായിപ്പോയ ആയുര്‍വതി തുടര്‍ന്നു “ഇത് ഒരദ്ഭുതമാണ്.”
ശിവന്‍ മുഖമുയര്‍ത്തി. അസ്തിത്വത്തിനുവേണ്ടി പടപൊരുതി വിജയിച്ച ഒരാത്മാവിന്‍റെ വിജയോന്മാദം ആ മുഖത്ത് ദൃശ്യമായിരുന്നു. “പരിശുദ്ധ സരോവരം സോമരസത്തെ അനുഗ്രഹിക്കുമാറാകട്ടെ.”
സതിയുടെ കൈപ്പടം ശിവന്‍റെ കൈയില്‍ മുറുകെ പിടിച്ചിരിക്കുന്നത് പര്‍വ്വതേശ്വരന്‍ കണ്ടു. പക്ഷേ, അദ്ദേഹം അതിനെക്കുറിച്ചൊന്നും പറഞ്ഞില്ല. രാജ്യത്തെ നിയമവ്യവസ്ഥ ലംഘിക്കുന്ന എന്തെങ്കിലും പ്രവൃത്തി കണ്ടാല്‍ അതു തടയുവാനുള്ള അദ്ദേഹത്തിന്‍റെ സഹജവാസനയെ ആ നിമിഷത്തിന്‍റെ ഹര്‍ഷോന്മാദം അവസാനം തടഞ്ഞുവെച്ചിരിക്കുന്നു.
“പ്രഭോ” ആയുര്‍വതി പതിയെ പറഞ്ഞു “ഉടന്‍തന്നെ നമുക്ക് സതിയെ കുളിപ്പിക്കണം. വിയര്‍പ്പ് കഴുകിക്കളയണം. എന്നാല്‍ ശരീരത്തിലെ മുറിവുകള്‍ നനയാന്‍ പാടുള്ളതല്ല എന്നതിനാല്‍ നമുക്ക് അവളുടെ ശരീരം തുടപ്പിച്ചാല്‍ മതിയാകും.”
ശിവന്‍ ആയുര്‍വതിയെ നോക്കി തലയാട്ടി. പക്ഷേ, അവര്‍ എന്താണ് ഉദ്ദേശിച്ചതെന്ന് ശിവന് മനസ്സിലായില്ല.
“ഉം…” ആയുര്‍വതി പറഞ്ഞു “അതായത് അങ്ങ് ഈ മുറിയില്‍നിന്ന് പുറത്തുപോകണം.”
“തീര്‍ച്ചയായും.” ശിവന്‍ പറഞ്ഞു.
ശിവന്‍ പോകാനെഴുന്നേറ്റപ്പോള്‍ ആയുര്‍വതി പറഞ്ഞു “താങ്കളുടെ കൈകളും കഴുകി വൃത്തിയാക്കണം.”
ശിവന്‍ കൈകളിലേക്കു നോക്കിയപ്പോള്‍ അതില്‍ സതിയുടെ വിയര്‍പ്പുകണങ്ങള്‍ കണ്ടു. “ഞാന്‍ ഉടന്‍തന്നെ അങ്ങനെ ചെയ്തേക്കാം” ആയുര്‍വതിയെ നോക്കി ശിവന്‍ പറഞ്ഞു.

“ഇത് വല്ലാത്ത അതിശയമാണ്, സതി. ഇന്നുവരെ ആരുംതന്നെ അഗ്നിബാണത്തില്‍ നിന്നും രക്ഷപ്പെട്ടിട്ടില്ല.” മലര്‍ക്കെ ചിരിച്ചുകൊണ്ട് ആയുര്‍വതി പറഞ്ഞു. “സത്യം പറയട്ടെ എല്ലാ പ്രതീക്ഷകളും ഞാന്‍ ഉപേക്ഷിച്ചിരുന്നു. ശിവഭഗവാന്‍റെ വിശ്വാസമാണ് നിന്‍റെ ജീവന്‍ രക്ഷിച്ചത്.”
അലക്കിയ വസ്ത്രങ്ങള്‍ ധരിച്ച് കിടക്കയില്‍ കിടന്നുകൊണ്ട് സതി പുഞ്ചിരിച്ചു. അലക്കി അണുവിമുക്തമാക്കിയ വിരികള്‍ കൊണ്ട് തയ്യാറാക്കിയ കിടക്കയിലാണ് സതി കിടന്നിരുന്നത്. സോമരസപാനം മൂലമുണ്ടായ വിഷാംശമുള്ള വിയര്‍പ്പ് നീക്കം ചെയ്യപ്പെട്ടിരുന്നു.
“ഓ, അല്ല” ആത്മാഭിമാനിയായ ശിവന്‍ പറഞ്ഞു. “ഞാനൊന്നും ചെയ്തില്ല, സതിയുടെ പോരാട്ടവീര്യമാണ് അവളെ രക്ഷിച്ചത്.”
“അല്ല, ശിവാ, അങ്ങ് തന്നെയാണത് ചെയ്തത്. ഞാനല്ല.” യാതൊരു സന്ദേഹവുമില്ലാതെ ശിവന്‍റെ കൈ പിടിച്ചുകൊണ്ട് സതി പറഞ്ഞു. “നിരവധി ഘട്ടങ്ങളില്‍ അങ്ങെന്നെ രക്ഷപ്പെടുത്തിയിട്ടുണ്ട്. ഇതിനൊക്കെ എങ്ങനെ പ്രത്യുപകാരം ചെയ്യണമെന്ന് എനിക്കറിഞ്ഞുകൂടാ.”
“പ്രത്യുപകാരമെന്ന പദം പറയാതിരുന്നാല്‍ അതായിരിക്കും വലിയ പ്രത്യുപകാരം.”
ശിവന്‍റെ കൈ അല്പംകൂടി മുറുകെ പിടിച്ചുകൊണ്ട് സതി കുറച്ചുകൂടി വിശാലമായി പുഞ്ചിരിച്ചു. പര്‍വ്വതേശ്വരന്‍ അവരുടെ മറയില്ലാത്ത പ്രേമപ്രകടനം കണ്ട് ദുഃഖിതനായി നിന്നു.
“അതൊക്കെ അവിടെ നില്ക്കട്ടെ.” ആയുര്‍വതി ആ അദ്ധ്യായത്തിന് വിരാമമിടാനെന്ന മട്ടില്‍ പറഞ്ഞു “ഇവിടെയിരുന്നുകൊണ്ട് നിങ്ങളോട് ധാരാളം വര്‍ത്തമാനം പറയണമെന്നുണ്ട്. പക്ഷേ, എനിക്ക് ഒരുപാട് ജോലിയുണ്ട്.”
“എന്ത് ജോലി?” ശിവന്‍ കളിയായി ചോദിച്ചു “നീയൊരു പ്രതിഭാശാലിയായ ചികിത്സാ വിദഗ്ദ്ധയാണ്. നിനക്ക് അസാധാരണമായ ഒരു വൈദ്യ സംഘമുണ്ട്. പരിക്കേറ്റ എല്ലാവരേയും നീ രക്ഷപ്പെടുത്തിയിട്ടുണ്ടെന്ന് എനിക്കു തീര്‍ച്ചയുണ്ട്. ഇതില്‍കൂടുതലൊന്നും നിനക്ക് ചെയ്യാനില്ല.”
“എനിക്ക് ജോലിയുണ്ട് പ്രഭോ.” ആയുര്‍വതി പുഞ്ചിരിയോടെ പറഞ്ഞു. “സോമരസം എങ്ങനെയാണ് അഗ്നിബാണവിഷത്തെ നിര്‍വീര്യമാക്കുന്നതെന്ന് എനിക്ക് രേഖപ്പെടുത്തിവെക്കണം. ദേവഗിരിയില്‍ എത്തിക്കഴിഞ്ഞ ഉടന്‍ എനിക്കിത് വൈദ്യശാസ്ത്ര സമിതിയുടെ മുന്‍പില്‍ അവതരിപ്പിക്കണം. ഇത് വലിയൊരു വാര്‍ത്തയാണ്. രോഗം ഭേദമാക്കുവാനുള്ള സോമരസത്തിന്‍റെ ശക്തിയെക്കുറിച്ച് ഞങ്ങള്‍ക്ക് ഗവേഷണം നടത്തേണ്ടതുണ്ട്. അങ്ങനെ ഒരുപാട് ജോലി കിടപ്പുണ്ട്!”
ശിവന്‍ വാത്സല്യപൂര്‍വ്വം ആയുര്‍വതിയെ നോക്കി പുഞ്ചിരിച്ചു.
“നന്ദിയുണ്ട് ആയുര്‍വതിജി” സതി മന്ത്രിച്ചു “മറ്റുള്ള ആയിരക്കണക്കിന് മനുഷ്യരെപ്പോലെ എന്‍റെ ജീവന് ഞാന്‍ ഭവതിയോട് കടപ്പെട്ടിരിക്കുന്നു.”
“സതി, നീ ഒന്നിനും എന്നോടു കടപ്പെട്ടിട്ടില്ല. ഞാനെന്‍റെ കടമ ചെയ്തു അത്രതന്നെ.”
ഔപചാരികമായ നമസ്തേ അഭിവാദ്യത്തോടെ താണുവണങ്ങി ആയുര്‍വതി ആ മുറിയില്‍നിന്ന് പുറത്തിറങ്ങി.
“ആട്ടെ, അപ്പോള്‍ ഞാനും…..” എന്നു പിറുപിറുത്തുകൊണ്ട് പര്‍വ്വതേശ്വരനും യാത്രയായി.
ആയുര്‍വതി തന്നെ കാത്ത് പുറത്തുനില്ക്കുന്നതുകണ്ടപ്പോള്‍ പര്‍വ്വതേശ്വരന്‍ അദ്ഭുതപ്പെട്ടു. കാവല്‍ക്കാരില്‍നിന്ന് സുരക്ഷിതമായ അകലം പാലിച്ചുകൊണ്ടാണ് അവള്‍ നിന്നിരുന്നത്. തനിക്കു പറയാനുള്ള കാര്യങ്ങള്‍ മറ്റുള്ളവര്‍ കേള്‍ക്കാന്‍ പാടില്ലെന്ന് അവള്‍ക്ക് നിര്‍ബ്ബന്ധമായിരുന്നു.
“എന്താ, ആയുര്‍വതീ?” പര്‍വ്വതേശ്വരന്‍ ചോദിച്ചു.
“പര്‍വ്വതേശ്വരന്‍ അങ്ങയെ അലട്ടുന്ന കാര്യമെന്താണെന്ന് എനിക്കറിയാം.” ആയുര്‍വതി പറഞ്ഞു.
“പിന്നെന്താ നീ അതുനോക്കി വെറുതെ നിന്നത്? അത് ശരിയാണെന്ന് എനിക്കുതോന്നുന്നില്ല. എന്തെങ്കിലും പറയാനുള്ള ശരിയായ സമയം ഇതല്ലെന്ന് എനിക്കറിയാം. പക്ഷേ, ശരിയായ സമയമെത്തുമ്പോള്‍ ഞാനീ വിഷയം ഉന്നയിക്കും.”
“ഇല്ല, അത് പാടില്ല.”
“നിനക്കെങ്ങനെ അതു പറയാന്‍ കഴിയും?” നടുങ്ങിപ്പോയ പര്‍വ്വതേശ്വരന്‍ ചോദിച്ചു. “വിപ്ലവത്തിന്‍റെ സമയത്ത് കുലംകുത്തിയായ ഒരു ബ്രാഹ്മണന്‍ പോലുമില്ലാത്ത അപൂര്‍വ്വമായ കുടുംബത്തിലാണ് നീ ജനിച്ചത്. നിയമങ്ങള്‍ കൃത്യമായി പാലിക്കണമെന്നാണ് ശ്രീരാമദേവന്‍ അനുശാസിച്ചിട്ടുള്ളത്. താന്‍പോലും നിയമത്തിനതീതനല്ലെന്ന് പലതവണ അദ്ദേഹം പ്രഖ്യാപിച്ചിട്ടുണ്ട്. ശിവന്‍ ഒരു നല്ല വ്യക്തിയാണ്. പക്ഷേ, അദ്ദേഹത്തിന് നിയമത്തിന് അതീതനായിരിക്കുവാന്‍ സാധിക്കുകയില്ല. അങ്ങനെയല്ലെങ്കില്‍ നമ്മുടെ സമൂഹം തകര്‍ന്നുവീഴും. എല്ലാവരേക്കാളും ഇതെല്ലാം അറിഞ്ഞിരിക്കേണ്ടവളാണ് ഭവതി.”
“ഒരുകാര്യം മാത്രമേ എനിക്കറിയുകയുള്ളൂ.” ആയുര്‍വതി നിശ്ചയ ദാര്‍ഢ്യത്തോടെ പറഞ്ഞു. “നീലകണ്ഠന് ഏതെങ്കിലും കാര്യം ശരിയാണെന്നു തോന്നുന്നുവെങ്കില്‍ അത് ശരിയായിരിക്കും.”
പര്‍വ്വതേശ്വരന്‍ തനിക്ക് ഒട്ടും പരിചയമില്ലാത്ത ഒരാളെപ്പോലെ ആയുര്‍വതിയെ നോക്കി. താന്‍ ആദരിച്ചിരുന്ന, തനിക്കറിയാവുന്ന, യാതൊരുവിലക്കുകളുമില്ലാതെ നിയമം അനുസരിച്ചിരുന്ന ആ സ്ത്രീ ഇതല്ലെന്ന് പര്‍വ്വതേശ്വരനു തോന്നി. പര്‍വ്വതേശ്വരന്‍ ശിവനെ ബഹുമാനിക്കുവാന്‍ തുടങ്ങിയിരുന്നു. എന്നാല്‍ ആ ബഹുമാനം ഒരിക്കലും ചോദ്യം ചെയ്യപ്പെടാത്ത വിധത്തിലുള്ള വിശ്വാസമായിരുന്നില്ല. ശ്രീരാമദേവന്‍ ശേഷിച്ചു വെച്ച ജോലികള്‍ ശിവന്‍ പൂര്‍ത്തിയാക്കുമെന്ന് അദ്ദേഹം വിശ്വസിച്ചിരുന്നില്ല. പര്‍വ്വതേശ്വരന്‍റെ ദൃഷ്‍ടിയില്‍ ശ്രീരാമദേവന്‍ മാത്രമാണ് പരിപൂര്‍ണ്ണ അനുസരണ അര്‍ഹിക്കുന്നയാള്‍. മറ്റാരുമല്ല.
“എന്തായാലും” ആയുര്‍വതി പറഞ്ഞു “എനിക്ക് പോയേ മതിയാവൂ. എനിക്ക് ഒരു സിദ്ധാന്തത്തെക്കുറിച്ച് ആലോചിക്കാനുണ്ട്.”

“സത്യമായും?” ശിവന്‍ ചോദിച്ചു. “മെലൂഹയിലെ ചക്രവര്‍ത്തിക്കു പിറക്കുന്ന ആദ്യത്തെ മകന്‍ അദ്ദേഹത്തിന്‍റെ അനന്തരാവകാശിയാകണമെന്നില്ലേ?”
“അതെ.” സതി പുഞ്ചിരിയോടെ പറഞ്ഞു.
ശിവനും സതിയും വളരെ പ്രധാനപ്പെട്ടതും ലൗകികവുമായ പലകാര്യങ്ങളും സംസാരിച്ചുകൊണ്ട് മണിക്കൂറുകള്‍ ചെലവിട്ടു. സതി വളരെ വേഗം രോഗവിമുക്തയായിക്കൊണ്ടിരുന്നുവെങ്കിലും ശയ്യയില്‍തന്നെയായിരുന്നു. പരിക്കേറ്റവര്‍ക്ക് യാത്രചെയ്യുവാനുള്ള ശേഷി തിരിച്ചുകിട്ടുന്നതുവരെ ആ സംഘം കൂഞ്ചില്‍ ഒരു താവളം സ്ഥാപിച്ചിരുന്നു. ലോതലിലേക്കുള്ള യാത്ര ഉപേക്ഷിച്ചു. പരിക്കേറ്റവരേയും കൊണ്ട് എത്രയും വേഗം ദേവഗിരിയിലേക്കു മടങ്ങുകയാണ് നല്ലതെന്ന് പര്‍വ്വതേശ്വരനും ശിവനും തീരുമാനിച്ചു.
പുറകിലുണ്ടായിരുന്ന ചെറിയ തോതിലുള്ള പുണ്ണില്‍നിന്ന് ആശ്വാസം ലഭിക്കുവാനായി സതി ചെറുതായൊന്നു മാറിക്കിടന്നു. എങ്കിലും ശിവന്‍റെ കൈവിടാന്‍ അവള്‍ തയ്യാറായില്ല. സതിയുടെ മുഖത്ത് പാറിക്കിടന്നിരുന്ന മുടിച്ചുരുള്‍ മാടിയൊതുക്കുവാനായി ശിവന്‍ മുന്നോട്ടു കുനിഞ്ഞു. അവനെ നോക്കി പ്രേമപൂര്‍വ്വം ചിരിച്ചുകൊണ്ട് അവള്‍ പറഞ്ഞു “അങ്ങേക്കറിയുമോ, ഇരുന്നുറ്റിയന്‍പത് വര്‍ഷങ്ങള്‍ക്കുമുന്‍പ് രാജാക്കന്മാരുടെ കുട്ടികളാരും അവര്‍ക്കു പിറക്കുന്നവരല്ലായിരുന്നു. മയ്ക സംവിധാനത്തില്‍നിന്ന് എടുക്കപ്പെട്ട കുട്ടികളായിരുന്നു അവര്‍. അതുകൊണ്ട് ആദ്യം ജനിച്ചത് ആരാണെന്ന ചോദ്യം ഉദിക്കുന്നില്ലായിരുന്നു. ആദ്യം ദത്തെടുക്കപ്പെട്ടത് ആരെന്നു മാത്രമായിരുന്നു ഞങ്ങള്‍ക്കറിയാന്‍ കഴിഞ്ഞത്.”
“ശരിയായ കാര്യം.”
“എന്നാല്‍ ആദ്യം ദത്തെടുക്കപ്പെട്ട കുഞ്ഞ് അനന്തരാവകാശിയായി തുടരണമെന്നില്ല. സ്ഥിരതയ്ക്കും സമാധാനത്തിനുമായി ശ്രീരാമദേവന്‍ കണ്ടെത്തിയ മറ്റൊരു നിയമമായിരുന്നു അത്. മുന്‍കാലങ്ങളില്‍ സ്വന്തമായി ചെറുരാജ്യങ്ങളുള്ള നിരവധി കുലീന കുടുംബങ്ങളുണ്ടായിരുന്നു.”
“ശരി.” അവളുടെ വാക്കുകള്‍ ശ്രദ്ധിക്കുന്നതോടൊപ്പം അവളുടെ മനോഹരമായ മുഖത്ത് തെളിഞ്ഞ ആരെയും മയക്കുന്ന നുണക്കുഴികള്‍ നിരീക്ഷിച്ചുകൊണ്ടു ശിവന്‍ പറഞ്ഞു: “ഈ രാജാക്കന്മാര്‍ മിക്കപ്പോഴും യുദ്ധത്തിലായിരിക്കും. അതുകൊണ്ട് കുറച്ചുസമയത്തേക്ക് അവരെല്ലാവരും സാമ്രാട്ടുകളായിരിക്കും.”
“തീര്‍ച്ചയായും.” ശ്രീരാമദേവനുമുന്‍പ് ഭരിച്ചിരുന്ന രാജാക്കന്മാരുടെ വിഡ്ഢിത്തത്തെക്കുറിച്ചോര്‍ത്ത് സതി പുഞ്ചിരിച്ചു.
“അതെ, എല്ലായിടത്തും ഇങ്ങനെയൊക്കെയാണ്.” തന്‍റെ രാജ്യത്തു നടന്നിരുന്ന നിരന്തരമായ യുദ്ധത്തെക്കുറിച്ച് ഓര്‍ത്തുകൊണ്ട് ശിവന്‍ പറഞ്ഞു.
“മേധാവിത്വത്തിനുവേണ്ടിയുള്ള മത്സരം രാജാക്കന്മാര്‍ തമ്മില്‍ അനാവശ്യമായ നിഷ്ഫലമായ യുദ്ധങ്ങള്‍ക്ക് വഴിവെച്ചു. ഇതിന്‍റെ തിക്തഫലം അനുഭവിച്ചത് ജനങ്ങളായിരുന്നു.” സതി തുടര്‍ന്നു. “രാജാക്കന്മാരുടെ അഹന്തയും സ്വാര്‍ത്ഥതാല്പര്യങ്ങളും സംരക്ഷിക്കുന്നതിനുവേണ്ടി സാധാരണ ജനങ്ങളെ യാതനയിലാഴ്ത്തുന്നത് ആക്ഷേപകരമാണെന്ന് ശ്രീരാമദേവന് തോന്നി. അദ്ദേഹം രാജ്യസഭ എന്നൊരു സമിതിയുണ്ടാക്കി, പ്രത്യേക പദവിയില്‍പെട്ട ക്ഷത്രിയന്മാരും ബ്രാഹ്മണരും അടങ്ങുന്നതായിരുന്നു ആ സഭ. ചക്രവര്‍ത്തി നാടു നീങ്ങുകയോ സന്യസിക്കാന്‍ തീരുമാനിക്കുകയോ ചെയ്താല്‍ ക്ഷത്രിയന്മാരില്‍ ദളപതിയുടെയോ ദളപതിയുടെ പദവിക്കു മുകളിലോ ഉള്ളവരില്‍ നിന്ന് ഈ സമിതി അടുത്ത ഭരണാധിപനെ കണ്ടെത്തും. ഈ തീരുമാനം ചോദ്യം ചെയ്യപ്പെടാനാവാത്തതും അലംഘനീയവുമായിരുന്നു.”
“ഞാന്‍ മുന്‍പും ഇത് പറഞ്ഞിട്ടുണ്ട്, ഇനി പറയുകയും ചെയ്യും.” വിശാലമായ പുഞ്ചിരിയോടെ ശിവന്‍ പറഞ്ഞു. “ശ്രീരാമദേവന്‍ ഒരു ബുദ്ധിജീവിയായിരുന്നു.”
“അതെ, അദ്ദേഹം ആയിരുന്നു.” സതി ആവേശപൂര്‍വ്വം പറഞ്ഞു “ജയ് ശ്രീറാം.”
“ജയ് ശ്രീറാം.”ശിവന്‍ ആവര്‍ത്തിച്ചു. “പക്ഷേ, ഒരുകാര്യം പറയൂ, നിന്‍റെ പിതാവ് എങ്ങനെയാണ് ബ്രഹ്മനായക മഹാരാജാവിനുശേഷം ചക്രവര്‍ത്തിയായത്? യഥാര്‍ത്ഥത്തില്‍ ദക്ഷമഹാരാജാവ് മുന്‍ ചക്രവര്‍ത്തിയുടെ ആദ്യത്തെ മകനാണ്. ശരിയല്ലേ?”
“മെലൂഹയിലെ മറ്റു ചക്രവര്‍ത്തിമാരെപ്പോലെ തെരഞ്ഞെടുക്കപ്പെട്ടതായിരുന്നു ഇദ്ദേഹം. മെലൂഹന്‍ ചരിത്രത്തിലാദ്യമായാണ് ഭരണത്തിലിരിക്കുന്ന ചക്രവര്‍ത്തിയുടെ മകന്‍ തന്നെ അടുത്ത ചക്രവര്‍ത്തി ആയിത്തീരുന്നത്.” സതി അഭിമാനപൂര്‍വ്വം പറഞ്ഞു.
“ഉം. പക്ഷേ, നിന്‍റെ അച്ഛന്‍ ചക്രവര്‍ത്തിയായി തെരഞ്ഞെടുക്കപ്പെട്ടത് മുത്തച്ഛന്‍ ചക്രവര്‍ത്തി സഹായിച്ചതുകൊണ്ടല്ലേ?”
“എനിക്ക് അതിനെക്കുറിച്ച് യാതൊരു തീര്‍ച്ചയുമില്ല. എന്‍റെ അച്ഛന്‍ ചക്രവര്‍ത്തിയാവുന്നത് മുത്തച്ഛന് ഇഷ്‍ടമായിരുന്നു. പക്ഷേ മുത്തച്ഛന്‍ മെലൂഹയിലെ നിയമങ്ങള്‍ കൃത്യമായി പാലിച്ചിരുന്ന ആളായിരുന്നു. അദ്ദേഹം ഒരിക്കലും മകനെ ചക്രവര്‍ത്തിയാക്കുവാന്‍ തുറന്ന് രംഗത്തു വരികയില്ലായിരുന്നു. ഭൃഗു മഹര്‍ഷി എന്ന സന്യാസവര്യന്‍ എന്‍റെ അച്ഛന് ഇക്കാര്യത്തില്‍ വലിയ സഹായം നല്‍കി.”
ശിവന്‍ അവളുടെ മുഖം മൃദുവായി തഴുകിക്കൊണ്ട് പുഞ്ചിരിച്ചു. ആ അനുഭവത്തില്‍ ആനന്ദഭരിതയായി സതി കണ്ണുകളടച്ചു. അവന്‍റെ കൈകള്‍ അവളുടെ ശരീരത്തിലൂടെ തെന്നിനീങ്ങി അവളുടെ കൈയില്‍ചെന്നു വിശ്രമിച്ചു.അവനാ കൈ മൃദുവായി അമര്‍ത്തി.
ദക്ഷനും ഭൃഗുമഹര്‍ഷിയും തമ്മിലുള്ള ബന്ധത്തെക്കുറിച്ച് ശിവന്‍ ചോദിക്കാനൊരുങ്ങുമ്പോഴാണ് ആ മുറിയുടെ വാതില്‍ പൊടുന്നനെ വലിച്ചു തുറക്കപ്പെട്ടത്. വളരെ ക്ഷീണിതനായതുപോലെ ദക്ഷന്‍ ആ മുറിയിലേക്കു പാഞ്ഞുകയറി. അദ്ദേഹത്തിന്‍റെ പുറകിലായി വീരിണിയും കനകഹാലയുമുണ്ടായിരുന്നു. ദക്ഷന്‍ കാണുന്നതിനുമുന്‍പ് ശിവന്‍ തന്‍റെ കൈ പിന്‍വലിച്ചു. പക്ഷേ, ദക്ഷന്‍ ആ നീക്കം മനസ്സിലാക്കിയിരുന്നു.
“അച്ഛാ!” അദ്ഭുതപ്പെട്ടുപോയ സതി നിലവിളിച്ചു.
“മകളേ സതീ” ദക്ഷന്‍ നെടുവീര്‍പ്പിട്ടുകൊണ്ട് സതിയുടെ ശയ്യക്കടുത്ത് മുട്ടുകുത്തി നിന്നു. വീരിണി ദക്ഷനടുത്തായി മുട്ടുകുത്തിനിന്നുകൊണ്ട് മകളുടെ മുഖത്തുകൂടെ വാത്സല്യപൂര്‍വ്വം കൈ ഓടിച്ചു. അവര്‍ കരയുകയായിരുന്നു. കനകഹാല കുറച്ചപ്പുറത്ത് മാറിനിന്നു. ഔപചാരികമായി അവര്‍ ശിവന് നമസ്തേ പറഞ്ഞു. തിളങ്ങുന്ന പുഞ്ചിരിയോടെ ശിവന്‍ കനകഹാലയെ പ്രത്യഭിവാദ്യം ചെയ്തു. രാജകുടുംബത്തെ അവരുടെ സ്വകാര്യതയിലേക്ക് വിട്ടുകൊണ്ട് പര്‍വ്വതേശ്വരനും ആയുര്‍വതിയും കനകഹാലയുടെ അടുത്തുതന്നെ നിന്നു. അവരുടെ പിന്നിലായി നന്തിയും വീരഭദ്രനും കൃതികയും നിലയുറപ്പിച്ചു. പുറത്തുനിന്നൊരാള്‍ രാജദമ്പതികള്‍ക്കിരിക്കുവാനായി രണ്ട് ഇരിപ്പിടങ്ങള്‍ കൊണ്ടുവന്ന് അവരുടെ അടുത്തായി ഇട്ടശേഷം വന്നതുപോലെ നിശ്ശബ്‍ദനായി പുറത്തേക്കിറങ്ങി.
സതിക്ക് മുറിവേറ്റവിവരം അറിഞ്ഞയുടന്‍ ദക്ഷനും വീരിണിയും കനകഹാലയും രണ്ടായിരം സൈനികര്‍ക്കൊപ്പം തല്‍ക്ഷണം ദേവഗിരിയില്‍നിന്ന് പുറപ്പെട്ടു. സരസ്വതി നദിയിലൂടെ അതിന്‍റെ എക്കല്‍ പ്രദേശത്തെത്തിയ അവര്‍ രാത്രിയും പകലും നിരന്തരം യാത്രചെയ്തുകൊണ്ടാണ് കൂഞ്ചില്‍ എത്തിയത്.
“എനിക്ക് കുഴപ്പമൊന്നുമില്ല അച്ഛാ” അമ്മയുടെ കൈയില്‍ മൃദുവായി പിടിച്ചുകൊണ്ട് സതി പറഞ്ഞു. “എനിക്ക് മുന്‍പത്തേക്കാളും സുഖം തോന്നുന്നു. ഒരാഴ്ചകൂടി തരൂ. അതുകഴിഞ്ഞാല്‍ ഞാന്‍ നൃത്തം ചെയ്തു കാട്ടിത്തരും.”
ദക്ഷനും വീരിണിയും സതിയുടെ വര്‍ത്തമാനംകേട്ട് അതെല്ലാം സമ്മതിച്ചുകൊടുക്കുന്നതുപോലെ പുഞ്ചിരിച്ചപ്പോള്‍ ശിവന് ചിരി അടക്കാനായില്ല.
അച്ഛനെനോക്കി സതി തുടര്‍ന്നു: “നിങ്ങളെയെല്ലാം ബുദ്ധിമുട്ടിച്ചതില്‍ വിഷമമുണ്ട്. അവിടെ നിങ്ങള്‍ക്ക് ഒരുപാട് ചുമതലകളും ജോലിയുമുണ്ടെന്നറിയാം. അതിനിടയില്‍ നിങ്ങള്‍ക്ക് ഇങ്ങോട്ട് ഓടിപ്പോരേണ്ടതായിവന്നു.”
“ബുദ്ധിമുട്ടോ?” ദക്ഷന്‍ ചോദിച്ചു. “എന്‍റെ കുഞ്ഞേ നീയാണെന്‍റെ ജീവന്‍. എന്‍റെ ആനന്ദത്തിന്‍റെ ഏക സ്രോതസ്സാണ്. ഈ ഘട്ടത്തില്‍ നിന്നെക്കുറിച്ച് എനിക്ക് എത്രത്തോളം അഭിമാനമുണ്ടെന്ന് നിനക്ക് സങ്കലല്പിക്കാന്‍ പോലുമാവില്ല.”
വീരിണി കുനിഞ്ഞ് സതിയുടെ നെറ്റിയില്‍ മൃദുവായി ചുംബിച്ചു.
“നിങ്ങളെക്കുറിച്ചെല്ലാം എനിക്ക് വലിയ അഭിമാനം തോന്നുന്നു.” പുറകില്‍ നിന്നിരുന്ന പര്‍വ്വതേശ്വരനേയും ആയുര്‍വതിയേയും നോക്കി ദക്ഷന്‍ പറഞ്ഞു. “നീലകണ്ഠന്‍റെ പ്രവൃത്തികള്‍ക്ക് വേണ്ട പിന്തുണ നല്കിയതില്‍ ഞാന്‍ അഭിമാനിക്കുന്നു. യഥാര്‍ത്ഥത്തില്‍ നമ്മളൊരു തീവ്രവാദിയാക്രമണത്തെ ചെറുത്തു തോല്പിച്ചു. ഈ സംഭവം രാജ്യത്തെ എത്രകണ്ട് ഊര്‍ജ്ജസ്വലമാക്കിയിരിക്കുന്നുവെന്ന് നിങ്ങള്‍ക്ക് സങ്കല്പിക്കാനാവില്ല!”
സതിയുടെ കൈയില്‍ മെല്ലെ തലോടിക്കൊണ്ട് ദക്ഷന്‍ ശിവനെ നോക്കി “നന്ദിയുണ്ട് പ്രഭോ. ഞങ്ങള്‍ക്കുവേണ്ടി പോരാടിയതിന് നന്ദി. ശരിയായ മനുഷ്യനിലാണ് വിശ്വാസമര്‍പ്പിച്ചിരിക്കുന്നതെന്ന് ഞങ്ങള്‍ക്കിപ്പോള്‍ മനസ്സിലായി.”
എന്തുപറയണമെന്നറിയാതെ ശിവന്‍ നിന്നു. വന്ദിച്ചു. അവന്‍ വിലക്ഷണ മായി ചിരിച്ചും തലയാട്ടിയും ദക്ഷന്‍റെ അംഗീകാരത്തെ സ്വീകരിച്ചു.
“അവള്‍ക്കിപ്പോള്‍ എങ്ങനെയുണ്ട്?” ദക്ഷന്‍ ആയുര്‍വതിയോട് ചോദിച്ചു. “അവള്‍ പൂര്‍ണ്ണമായ രോഗവിമുക്തിയുടെ പാതയിലാണെന്നു കേട്ടു.”
“അതെ മഹാരാജന്‍.” ആയുര്‍വതി പറഞ്ഞു “ഒരാഴ്ചയ്ക്കകം കുമാരിക്ക് നടക്കാന്‍ കഴിയും. മൂന്നാഴ്ചയ്ക്കകം ആ മുറിവിന്‍റെ ഓര്‍മ്മയായി മുറിപ്പാട് മാത്രമേ ശേഷിക്കുകയുള്ളൂ.”
“ആയുര്‍വതീ, ഭവതി ഈ തലമുറയിലെ ഏറ്റവും മികവുറ്റ ഭിഷഗ്വര മാത്രമല്ല” ദക്ഷന്‍ അഭിമാനപൂര്‍വ്വം പറഞ്ഞു “യഥാര്‍ത്ഥത്തില്‍ ഏക്കാലത്തേയും മികച്ച വൈദ്യശ്രേഷ്ഠയാണ് ഭവതി.”
“അങ്ങനെയൊന്നുമില്ല മഹാരാജന്‍.” അമ്പരന്നുപോയ ആയുര്‍വതി അനര്‍ഹമായ ആ സ്തുതിമൂലം തന്‍റെ ശരീരത്തിന് കരിങ്കണ്ണുപറ്റരുതെന്നു കരുതി സ്വന്തം ചെവിയില്‍ പിടിച്ചു നുള്ളി.”എന്നേക്കാള്‍ എത്രയോ മികച്ച വൈദ്യന്‍മാരുണ്ട്. പക്ഷേ, സതിയുടെ കാര്യത്തില്‍ അദ്ഭുതമൊരുക്കിയത് നീലകണ്ഠനാണ്, ഞാനല്ല.”
പ്രത്യക്ഷമായും അമ്പരന്നുപോയ ശിവനെ ഒന്നുനോക്കിയശേഷം ദക്ഷനു നേരെ തിരിഞ്ഞു കൊണ്ട് ആയുര്‍വതി തുടര്‍ന്നു “ഞാന്‍ വിചാരിച്ചത് സതിയെ നമുക്ക് നഷ്‍ടപ്പെടുമെന്നാണ്. അഗ്നിബാണം പുറത്തെടുത്തതോടെ അവള്‍ക്ക് കടുത്ത ജ്വരബാധയുണ്ടായി. അഗ്നിബാണമേറ്റുണ്ടാകുന്ന ജ്വരം ശമിപ്പിക്കുവാന്‍ മരുന്നില്ലെന്ന കാര്യം തിരുമനസ്സിനറിയാമല്ലോ. പക്ഷേ, ഭഗവാന്‍ ആശവെടിഞ്ഞില്ല. സതിക്ക് സോമരസം നല്കുവാന്‍ നിര്‍ദ്ദേശിച്ചത് ഭഗവാനാണ്.”
കൃതജ്ഞത നിറഞ്ഞ പുഞ്ചിരിയോടെ ശിവനെ നോക്കി ദക്ഷന്‍ പറഞ്ഞു “പ്രഭോ, ഒരു കാര്യത്തിനുകൂടി അങ്ങയോടെനിക്ക് നന്ദി പറയാനുണ്ട്. എന്‍റെ മകള്‍ എന്‍റെ ആത്മാവിന്‍റെ ഭാഗമാണ്. അവളില്ലാതെ എനിക്കു ജീവിതം തുടരാനാവില്ല.”
“ഓ, ഇല്ല, ഞാന്‍ ഒന്നും ചെയ്തില്ല.” ആത്മബോധ്യത്തോടെ ശിവന്‍ പറഞ്ഞു. “ആയുര്‍വതിയാണ് അവളെ ചികിത്സിച്ചത്.”
“അത് തന്നെ അങ്ങയുടെ എളിമ വിളിച്ചോതുന്നു.” ദക്ഷന്‍ പറഞ്ഞു. “അങ്ങ് ശരിക്കും അമൂല്യവാനായ നീലകണ്ഠന്‍ തന്നെ. യഥാര്‍ത്ഥത്തില്‍ അങ്ങ് വിലമതിക്കാനാവാത്ത മഹാദേവന്‍ തന്നെ!”
അദ്ഭുതസ്തബ്‍ധനായ ശിവന്‍ ദക്ഷനെ നോക്കി. അവന്‍റെ മുഖം ഗൗരവം പൂണ്ടു. ആരായിരുന്നു മുന്‍പത്തെ ദേവാധിദേവനായ മഹാദേവനെന്ന് അവനറിയാമായിരുന്നു. രുദ്രഭഗവാനോട് താരതമ്യം ചെയ്യപ്പെടുവാനുള്ള അര്‍ഹത തനിക്കുണ്ടെന്ന് അവന്‍ വിശ്വസിച്ചിരുന്നില്ല. അവന്‍റെ പ്രവൃത്തികള്‍ അങ്ങനെയൊരു ബഹുമതി നേടാന്‍ യോഗ്യമായവയായിരുന്നില്ല.
“അല്ല, മഹാരാജന്‍. അങ്ങ് എന്നെക്കുറിച്ച് പ്രകീര്‍ത്തിച്ചു സംസാരിക്കുന്നു. ഞാന്‍ മഹാദേവനല്ല.”
“അതെ പ്രഭോ.” ആയുര്‍വതിയും കനകഹാലയും ഒരേസ്വരത്തില്‍ പറഞ്ഞു. പര്‍വ്വതേശ്വരന്‍ നിശ്ശബ്‍ദനായി അത് നോക്കി നിന്നു.
മഹാദേവനെന്നു വിളിച്ചത് ശിവന് ഇഷ്‍ടമില്ലാത്തതിനാല്‍ അത് ആവര്‍ത്തിക്കാതെ ദക്ഷന്‍ സതിയെ നോക്കി പറഞ്ഞു “അസ്ത്രം തടയാനായി നീ എന്തിനാണ് നീലകണ്ഠന്‍റെ മുന്നില്‍കയറിനിന്നത് എന്നാണ് എനിക്കു മനസ്സിലാകാത്തത്. നീ ഒരിക്കലും ആ ഐതിഹ്യത്തില്‍ വിശ്വസിച്ചിരുന്നില്ല. എനിക്കുണ്ടായിരുന്നതുപോലെ നിനക്ക് നീലകണ്ഠനില്‍ വിശ്വാസമില്ലായിരുന്നു. പിന്നെന്തിനാണ് ഭഗവാനു വേണ്ടി നീ സ്വന്തം ജീവിതം അപകടപ്പെടുത്തിയത്?”
സതി ഒന്നും പറഞ്ഞില്ല. അസ്വസ്ഥതയാര്‍ന്ന പുഞ്ചിരിയുമായി എന്തുപറയണമെന്നറിയാതെ അവള്‍ താഴേക്കു നോക്കിനിന്നു. സതിയെപ്പോലെ നാണം കുണുങ്ങിത്തന്നെയായിരുന്നു ശിവന്‍റേയും നില്പ്. വീരിണി ഭര്‍ത്താവിനെ ഏകാഗ്രമായി നോക്കിനിന്നു. അദ്ദേഹം എഴുന്നേറ്റ് ശിവനുമായി സംസാരിക്കുന്നതും കാത്ത് രാജപത്നി നിന്നു. പെട്ടെന്ന് ദക്ഷന്‍ എഴുന്നേറ്റ് ശയ്യയുടെ അപ്പുറത്തേക്ക് നടന്ന് ശിവന്‍റെ അടുത്തെത്തി പ്രണമിച്ചു. അദ്ഭുതാധീനനായ ശിവന്‍ എഴുന്നേറ്റ് ദക്ഷന് പ്രത്യഭിവാദ്യം നേര്‍ന്നുകൊണ്ട് തലകുനിച്ചു.
“പ്രഭോ, ഒരുപക്ഷേ ആദ്യമായിട്ടായിരിക്കും എന്‍റെ പുത്രി എന്‍റെ സാന്നിദ്ധ്യത്തില്‍ വര്‍ത്തമാനം പറയാനാവാതെ വിഷമിക്കുന്നത്.” ദക്ഷന്‍ പറഞ്ഞു “അങ്ങ് സ്വന്തം സാധനങ്ങള്‍ മറ്റുള്ളവര്‍ക്ക് ദാനം നല്കുമെന്നും മറ്റുള്ളവരില്‍ നിന്ന് ഒന്നും ആവശ്യപ്പെടാറില്ലെന്നും എനിക്കറിയാം. അതുകൊണ്ട് ഞാന്‍ തന്നെ ആദ്യനീക്കം നടത്താം.”
നെറ്റിചുളിച്ചുകൊണ്ട് ശിവന്‍ ദക്ഷനെ നോക്കി നിന്നു.
“പ്രഭോ അങ്ങയോടു ഞാന്‍ കള്ളം പറയില്ല.” ദക്ഷന്‍ തുടര്‍ന്നു. “നിയമം എന്‍റെ മകളെ ഒരു വികര്‍മയായി തരംതിരിച്ചിരിക്കുന്നു. ദശകങ്ങള്‍ക്കുമുന്‍പ് എന്‍റെ മകള്‍ ചാപിള്ളയെ പ്രസവിച്ചുവെന്നതാണ് അതിനുള്ള കാരണം. അതത്ര വലിയ കുറ്റമൊന്നുമല്ല. ഒരുപക്ഷേ, കുഞ്ഞിന്‍റെ പിതാവിന്‍റെ മുന്‍ജന്മഫലമായിരിക്കാം അതിനുള്ള കാരണം. എന്നാല്‍ രാജ്യത്തെ നിയമം മാതാവിനെയും പിതാവിനെയും ഒരുപോലെ ഈ ദുരന്തത്തിന്‍റെ പേരില്‍ കുറ്റപ്പെടുത്തുന്നു. എന്‍റെ ഓമനമകളും ഈ സംഭവം മൂലം വികര്‍മയായി മുദ്രകുത്തപ്പെട്ടു.”
വികര്‍മനിയമം അനീതിയാണെന്ന് വ്യക്തമാക്കുന്നതായിരുന്നു ശിവന്‍റെ മുഖഭാവം.
“വികര്‍മര്‍ ദുര്‍വിധി പേറുന്നവരാണ് എന്നാണ് വിശ്വസിക്കപ്പെടുന്നത്.” ദക്ഷന്‍ തുടര്‍ന്നു. “അതുകൊണ്ട് അവര്‍ വിവാഹം കഴിച്ചാല്‍ ആ ദുര്‍വിധി ഭര്‍ത്താവിനെ ബാധിക്കും. ഭാവിയില്‍ അവര്‍ക്കുണ്ടാവുന്ന കുട്ടികളേയും അത് ബാധിക്കും.”
വീരിണി ഒന്നും മനസ്സിലാവാത്തതുപോലെ ഭര്‍ത്താവിനെ നോക്കിക്കൊണ്ടു നിന്നു.
“എന്‍റെ മകളെ എനിക്കറിയാം, പ്രഭോ.” ദക്ഷന്‍ തുടര്‍ന്നു. “അവള്‍ തെറ്റിന്‍റെ വിദൂരമായ സൂചനകളുള്ള കാര്യങ്ങള്‍ പോലും ചെയ്യുന്നത് ഞാന്‍ കണ്ടിട്ടില്ല. അവള്‍ നല്ലൊരു സ്ത്രീയാണ്. എന്‍റെ അഭിപ്രായത്തില്‍ അവളെ നിന്ദിക്കുന്ന നിയമം ഏതായാലും അത് നീതിരഹിതമാണ്. പക്ഷേ, ഞാന്‍ ചക്രവര്‍ത്തി മാത്രമാണ്. എനിക്കീ നിയമം മാറ്റാന്‍ കഴിയില്ല.”
ചക്രവര്‍ത്തിയായിരിക്കുന്ന ദക്ഷന്‍ രാജ്യത്തെ നിയമവ്യവസ്ഥയെ താഴ്ത്തിക്കെട്ടുന്നതുകണ്ട പര്‍വ്വതേശ്വരന്‍ ദക്ഷനെ രൂക്ഷമായി നോക്കി.
“എന്‍റെ മകള്‍ക്ക് അവളര്‍ഹിക്കുന്ന സന്തോഷകരമായ ജീവിതം നല്കാന്‍ സാധിക്കുന്നില്ലെന്ന് ആലോചിക്കുമ്പോള്‍ എന്‍റെ ഹൃദയം തകരുന്നു.” ദക്ഷന്‍ തേങ്ങി. “അവളെപ്പോലൊരു നന്മ നിറഞ്ഞ പെണ്‍കുട്ടിയെ ദിവസേന അപമാനമനുഭവിക്കുന്നതില്‍ നിന്നും രക്ഷപ്പെടുത്തുവാന്‍ എനിക്കു സാധിക്കുന്നില്ല. എങ്കിലും എനിക്കു ചെയ്യാന്‍ സാധിക്കുന്നത് താങ്കളുടെ സഹായമഭ്യര്‍ത്ഥിക്കുകയാണ്.”
സതി പിതാവിനെ സ്നേഹാര്‍ദ്രമായ കണ്ണുകള്‍ കൊണ്ടു നോക്കി.
“താങ്കളാണ് നീലകണ്ഠന്‍” ദക്ഷന്‍ തുടര്‍ന്നു. “യഥാര്‍ത്ഥത്തില്‍ താങ്കള്‍ അതിനുമൊക്കെ അപ്പുറത്താണ്. മഹാദേവന്‍ എന്നു വിളിക്കപ്പെടുന്നത് താങ്കള്‍ക്ക് ഇഷ്‍ടമില്ലാത്ത കാര്യമാണെങ്കിലും, ഞാന്‍ സത്യമായും വിചാരിക്കുന്നത് താങ്കള്‍ ഒരു മഹാദേവന്‍ തന്നെ ആണെന്നാണ്. താങ്കള്‍ നിയമത്തിന് അതീതനാണ്. ആവശ്യമാണെന്ന് തോന്നിയാല്‍ താങ്കള്‍ക്കീ നിയമം മാറ്റാം. താങ്കള്‍ക്ക് വേണമെങ്കില്‍ ഇതിനെ നിസ്തേജമാക്കാം.”
അമ്പരന്നുപോയ പര്‍വ്വതേശ്വരന്‍ ദക്ഷനെ തുറിച്ചുനോക്കി. ഈ ചക്രവര്‍ത്തിക്കെങ്ങനെ നിയമത്തെ നിഷേധിക്കാന്‍ സാധിക്കുന്നു? പിന്നെ അദ്ദേഹത്തിന്‍റെ കണ്ണുകള്‍ ശിവനില്‍ ചെന്നു പതിച്ചു. അദ്ദേഹത്തിന്‍റെ ഹൃദയം കൂടുതല്‍ ആഴത്തിലേക്ക് താഴ്ന്നു.
ശിവന്‍ ദക്ഷനെ മറയില്ലാത്ത ആഹ്ലാദത്തോടെ നോക്കിക്കൊണ്ടിരുന്നു. സതിയെക്കുറിച്ച് തനിക്ക് ചക്രവര്‍ത്തിയെ ബോധ്യപ്പെടുത്തേണ്ടതുണ്ടെന്ന് ശിവന്‍ വിചാരിച്ചിരുന്നു. പക്ഷേ, ഇപ്പോള്‍ ഇവിടെയിതാ ചക്രവര്‍ത്തി തന്‍റെ മകളെ ശിവനു പാണിഗ്രഹണം ചെയ്തുകൊടുക്കുവാന്‍ സന്നദ്ധനായിക്കൊണ്ടിരിക്കുന്നു.
“താങ്കള്‍ എന്‍റെ മകളെ പാണിഗ്രഹണം ചെയ്യുകയാണെങ്കില്‍ അത് തടയാന്‍ ഒരു ശക്തിക്കും സാധിക്കുകയില്ല.” ദക്ഷന്‍ അഭിപ്രായപ്പെട്ടു. “ചോദ്യം ഇതാണ്: താങ്കളത് ആഗ്രഹിക്കുന്നുവോ?”
ഈ പ്രപഞ്ചത്തിലെ സര്‍വ്വവിധ വികാരങ്ങളും ശിവന്‍റെ ആത്മാവിലൂടെ കുത്തിയൊഴുകി. അവന്‍റെ മുഖത്ത് അമിതാഹ്ലാദം കൊണ്ടുള്ള പുഞ്ചിരി തെളിഞ്ഞു. സംസാരിക്കുവാന്‍ ശ്രമിച്ചുവെങ്കിലും ശിവനു ശ്വാസം മുട്ടി. അവന്‍ കുനിഞ്ഞ്, സതിയുടെ കൈപ്പടം കൈയിലെടുത്ത് സ്വന്തം ചുണ്ടിലേക്കു കൊണ്ടുചെന്ന് പ്രണയപൂര്‍വ്വം അതില്‍ ചുംബിച്ചു. ദക്ഷനെ നോക്കി അവന്‍ മന്ത്രിച്ചു “ഞാനിവളെ ഉപേക്ഷിക്കില്ല, ഒരിക്കലും.”
സ്തബ്‍ധയായിപ്പോയ സതി ശിവനെ തുറിച്ചു നോക്കി. മുന്‍പ് അവള്‍ അവനെ പ്രണയിക്കുവാനുള്ള ധൈര്യം കാണിച്ചുവെങ്കിലും അത് ആശിക്കുവാനുള്ള ധൈര്യം അവള്‍ക്കുണ്ടായിരുന്നില്ല. അവളുടെ വന്യമായ സ്വപ്നം ഇപ്പോള്‍ യാഥാര്‍ത്ഥ്യമായിക്കൊണ്ടിരിക്കുന്നു. അവള്‍ അവന്‍റെ ഭാര്യയാകാന്‍ പോകുന്നു.
അത്യാഹ്ലാദവാനായിത്തീര്‍ന്ന ദക്ഷന്‍ ശിവനെ മുറുകെ പുണര്‍ന്നുകൊണ്ട് പതിയെ വിളിച്ചു “മഹാപ്രഭോ”
വീരിണി നിയന്ത്രിക്കാനാവാത്തവിധം തേങ്ങി. ഒരു ജീവിതകാലം മുഴുവനും അവളില്‍ അടിച്ചേല്‍പ്പിച്ച അനീതിയുടെ ഭൂതം അവളില്‍ നിന്നും നീക്കം ചെയ്യപ്പെടുകയാണ്. മാപ്പു കൊടുക്കാനാഗ്രഹിക്കുന്ന മട്ടില്‍ അവള്‍ ദക്ഷനെ നോക്കി. ആയുര്‍വതിയും കനകഹാലയും മുന്നോട്ടുവന്ന് ചക്രവര്‍ത്തിയേയും രാജ്ഞിയേയും ശിവനേയും സതിയേയും അഭിനന്ദിച്ചു. ആ സംഭാഷണം മുഴുവനും കേട്ടുനിന്ന നന്തിയും വീരഭദ്രനും ആഹ്ലാദം പ്രകടിപ്പിച്ചു. ശ്രീരാമദേവന്‍റെ നിയമത്തോടുള്ള അനാദരവില്‍ പ്രതിഷേധിച്ച്, വാതിലിനടുത്തുനിന്നിരുന്ന പര്‍വ്വതേശ്വരന്‍റെ മുഖം കോപാകുലമായിത്തീര്‍ന്നിരുന്നു.
അവസാനം ശിവന്‍ ആത്മനിയന്ത്രണം വീണ്ടെടുത്തു. സതിയുടെ കൈയില്‍ മുറുകെ പിടിച്ചുകൊണ്ട് അവന്‍ ദക്ഷനെ നോക്കി. “പക്ഷേ, മഹാരാജന്‍ എനിക്കൊരു ഉപാധി മുന്നോട്ടു വെക്കാനുണ്ട്.”
“ശരി പ്രഭോ.”
“ഈ വികര്‍മനിയമം….”
“അത് മാറ്റേണ്ടതില്ല പ്രഭോ.” ദക്ഷന്‍ പറഞ്ഞു. “അങ്ങ് എന്‍റെ മകളെ വിവാഹം കഴിക്കാന്‍ നിശ്ചയിക്കുകയാണെങ്കില്‍, നിയമത്തിന് അങ്ങയെ തടയാനാകില്ല.”
“അതെല്ലാം ഒന്നുതന്നെ.” ശിവന്‍ പറഞ്ഞു. “ആ നിയമം മാറ്റണം.”
“തീര്‍ച്ചയായും, അത് നടന്നിരിക്കും പ്രഭോ.” ദക്ഷന്‍ ആഹ്ലാദത്തോടെ പറഞ്ഞു. കനകഹാലയെനോക്കി അദ്ദേഹം നിര്‍ദ്ദേശിച്ചു “ഇനിമുതല്‍ ചാപിള്ളകളെ പ്രസവിക്കുന്ന കുലീന സ്ത്രീകള്‍ വികര്‍മ വിഭാഗത്തില്‍ പെടുകയില്ല എന്ന വിളംബരം നീലകണ്ഠന്‍റെ ഒപ്പ് വെച്ച് പുറപ്പെടുവിക്കുക.”
“അരുത് മഹാരാജന്‍” ശിവന്‍ ഇടപെട്ടു.”ഞാന്‍ അതല്ല ഉദ്ദേശിക്കുന്നത്. ഈ വികര്‍മ നിയമം പൂര്‍ണമായും ഇല്ലാതാക്കണം എന്നാണ് എന്‍റെ ആഗ്രഹം. ഇനിമുതല്‍ ആരും വികര്‍മരാകാന്‍ പാടില്ല. ദുര്‍വിധിക്ക് ആരെയും ആക്രമിക്കാന്‍ സാധിക്കും. അതിന്‍റെ പേരില്‍ അവരുടെ പൂര്‍വ്വജന്മത്തെ ആക്ഷേപിക്കുന്നത് അപഹാസ്യമാണ്.”
പര്‍വ്വതേശ്വരന്‍ ശിവനെ അദ്ഭുതത്തോടെ നോക്കി. രാമദേവന്‍റെ നിയമസംഹിതകളില്‍ നിന്ന് ഒരു അര്‍ദ്ധവിരാമചിഹ്നംപോലും എടുത്തുമാറ്റുന്നതിനോട് യോജിച്ചിരുന്നില്ലെങ്കിലും രാമദേവന്‍റെ നിയമസംഹിതകളോടും ആദര്‍ശങ്ങളോടും ശിവന്‍ സത്യസന്ധത പുലര്‍ത്തുന്നതു കണ്ടപ്പോള്‍ – എല്ലാവര്‍ക്കും ഒരുപോലെ നീതിപൂര്‍വ്വം ഈ നിയമം നടപ്പാക്കണമെന്ന നിര്‍ദ്ദേശം കേട്ടപ്പോള്‍ – പര്‍വ്വതേശ്വരന്‍ അദ്ഭുതപ്പെട്ടുപോയി.
എങ്കിലും ദക്ഷന്‍ ശിവനെ നടുക്കത്തോടെ നോക്കി. അത് അപ്രതീക്ഷിതമായിരുന്നു. എല്ലാ മെലൂഹന്മാരെയും പോലെ ദക്ഷനും ഈ നിയമത്തില്‍ അന്ധവിശ്വാസമായിരുന്നു. വികര്‍മ നിയമത്തോടായിരുന്നില്ല തന്‍റെ മകള്‍ അങ്ങനെ മുദ്രയടിക്കപ്പെടുന്നതിലായിരുന്നു അദ്ദേഹത്തിന്‍റെ വിഷമം. പെട്ടെന്ന് മനസ്സാന്നിദ്ധ്യം വീണ്ടെടുത്ത് അദ്ദേഹം പറഞ്ഞു “തീര്‍ച്ചയായും പ്രഭോ, വികര്‍മനിയമം പൂര്‍ണ്ണമായും ഇല്ലാതാക്കുന്നതിനായി വിളംബരം നടത്താം.ഒരിക്കല്‍ അങ്ങതില്‍ ഒപ്പുവെച്ചാല്‍ അതായിരിക്കും നിയമം.”
“നന്ദി, മഹാരാജന്‍.” ശിവന്‍ പുഞ്ചിരിച്ചു.
“എന്‍റെ മകളുടെ ജീവിതത്തിലേക്ക് ആഹ്ലാദം മടങ്ങിവരികയാണ്.” കനകഹാലയെ നോക്കി ദക്ഷന്‍ പറഞ്ഞു “നമ്മള്‍ മടങ്ങിച്ചെല്ലുമ്പോള്‍ ദേവഗിരിയില്‍ ഗംഭീരമായ ആഘോഷത്തിനുള്ള ഏര്‍പ്പാടുകള്‍ ചെയ്യണം. ലോകം മുന്‍പൊരിക്കലും കണ്ടിട്ടില്ലാത്ത വിധത്തിലുള്ള ഒന്ന്. ഇതുവരെ കണ്ടിട്ടുള്ളതില്‍വെച്ച് ഏറ്റവും മികച്ചത്. ഈ നാട്ടിലെ ഏറ്റവും മികച്ച സംഘാടകരെ ഇതിന്‍റെ ചുമതലയേല്പ്പിക്കുക. ചെലവുകള്‍ ഒട്ടും കുറക്കാന്‍ ഞാനാഗ്രഹിക്കുന്നില്ല.”
സ്ഥിരീകരണത്തിനായി ദക്ഷന്‍ ശിവനെ നോക്കി. സതിയുടെ മനോഹരമായ നുണക്കുഴികളേയും ആഹ്ലാദകരമായ ചിരിയേയും ശിവന്‍ ആരാധനാപൂര്‍വ്വം നോക്കി. ദക്ഷനു നേരെ തിരിഞ്ഞുകൊണ്ട് ശിവന്‍ പറഞ്ഞു “മഹാരാജന്‍ ഞാന്‍ ആഗ്രഹിക്കുന്ന ഒരേ ഒരു കാര്യം സതിയെ എനിക്കു വിവാഹം കഴിച്ചുതരണമെന്നാണ്. അതിന്‍റെ ചടങ്ങ് ഈ ലോകത്തിലേക്ക് വെച്ച് ഏറ്റവും മികച്ചതാണോ അതോ ഏറ്റവും ലളിതമാണോ എന്നതൊന്നും എനിക്കു വിഷയമല്ല. ബൃഹസ്പതിയും ഗുണന്മാരും നിങ്ങളെല്ലാവരും ആ ചടങ്ങിന് സന്നിഹിതരാണെങ്കില്‍ ഞാന്‍ സന്തോഷവാനായിരിക്കും.”
“ഗംഭീരം!” ദക്ഷന്‍ ആഹ്ലാദപൂര്‍വ്വം ഉദ്ഘോഷിച്ചു.