അധ്യായം ഒന്ന്
അവന്‍ വന്നു കഴിഞ്ഞു!

ക്രി.മു 1900, മാനസസരോവര്‍ തടാകം (ടിബറ്റിലെ കൈലാസപര്‍വ്വതത്തിന്‍റെ അടിവാരം)
ശിവന്‍ ചെങ്കല്ലിന്‍റെ നിറമുള്ള ആകാശത്തേക്കു നോക്കി. മാനസസരോവരത്തിനുമീതെ തങ്ങിനിന്നിരുന്ന മേഘങ്ങള്‍ അസ്തമയസൂര്യന് ഒരിക്കല്‍ക്കൂടി വഴിമാറിക്കൊടുത്തു.തേജസ്വിയായ ആ ജീവദായകന്‍ ഒരിക്കല്‍ക്കൂടി വിശ്രമിക്കാനൊരുങ്ങുകയായിരുന്നു. തന്‍റെ ഇരുപത്തൊന്നു വര്‍ഷത്തെ ജീവിതത്തിനിടയില്‍ ശിവന്‍ കുറച്ചു സൂര്യോദയങ്ങളേ കണ്ടിട്ടുള്ളൂ. പക്ഷേ, സൂര്യാസ്തമയങ്ങളോ! ഒരിക്കല്‍പോലും അതു കാണാനുള്ള അവസരം അവന്‍ നഷ്‍ടപ്പെടുത്തിയിട്ടില്ല. മറ്റേതു ദിവസമായിരുന്നുവെങ്കിലും അവനതില്‍ മുഴുകിപ്പോകുമായിരുന്നു – കണ്ണെത്താ ദൂരം പരന്നുകിടക്കുന്ന ഹിമാലയപര്‍വ്വതത്തിന്‍റെ വിസ്മയകരമായ പശ്ചാത്തലത്തില്‍ സൂര്യനും വിശാലമായ തടാകവും ചേര്‍ന്ന ആ ദൃശ്യം. പക്ഷേ, ഇന്നത്തെ ദിവസം അത് സാധ്യമല്ല.
തടാകത്തിന്നകത്തേക്കു തള്ളിനില്ക്കുന്ന ഇടുങ്ങിയ പാറക്കെട്ടിനുമുകളില്‍ കല്ലുപോലെയുള്ള, പേശീസമൃദ്ധമായ തന്‍റെ ശരീരം സ്ഥാപിക്കുമാറ് അവന്‍ ചമ്രം പടിഞ്ഞിരുന്നു. ജലോപരിതലത്തില്‍ തട്ടി പ്രതിഫലിച്ച പ്രകാശത്തില്‍ അവന്‍റെ ശരീരത്തിലെ എണ്ണമറ്റ മുറിപ്പാടുകള്‍ തിളങ്ങി. നിയന്ത്രണങ്ങളില്ലാതിരുന്ന തന്‍റെ ബാല്യകാലദിനങ്ങളെക്കുറിച്ച് ശിവന് നല്ല ഓര്‍മ്മയുണ്ടായിരുന്നു. തടാകത്തിലെ ജലോപരിതലത്തിലൂടെ വെള്ളാരംകല്ലുകള്‍ തെന്നിച്ചെറിയുന്ന കലയില്‍ വിദഗ്ദ്ധനായിരുന്നു അവന്‍. തന്‍റെ വര്‍ഗ്ഗക്കാരില്‍ അക്കാര്യത്തില്‍ ഏറ്റവും മികച്ച പ്രകടനത്തിന്‍റെ ഉടമ അവന്‍ തന്നെയായിരുന്നു. ഒരൊറ്റ ഏറിന് പതിനേഴ് ചാട്ടങ്ങള്‍.
ഒരു സാധാരണ ദിവസമായിരുന്നുവെങ്കില്‍ അരക്ഷിതമായ വര്‍ത്തമാനകാലത്തെ പിന്‍തള്ളിവരുന്ന ആ ഉന്മേഷദായകമായ ഭൂതകാല ദിനങ്ങളെക്കുറിച്ചോര്‍ക്കുമ്പോള്‍ അവന്‍ മന്ദഹസിക്കുമായിരുന്നു. പക്ഷേ, ഇന്ന് സന്തോഷത്തിന്‍റെ യാതൊരു ലാഞ്ചനയുമില്ലാതെ അവന്‍ തന്‍റെ ഗ്രാമത്തിനു പുറംതിരിഞ്ഞുനിന്നു.
മുഖ്യ പ്രവേശനകവാടത്തിനു കാവല്‍ നിന്നിരുന്ന ഭദ്രന്‍ ജാഗരൂകനായിരുന്നു. ശിവന്‍ കണ്ണുകള്‍കൊണ്ട് ആംഗ്യം തൊടുത്തു. അയാള്‍ തിരിഞ്ഞു നോക്കിയപ്പോള്‍ സഹായികളായി നിര്‍ത്തിയിരുന്ന രണ്ടു ഭടന്മാര്‍ വേലിയില്‍ ചാരി ഉറങ്ങുന്നു. അയാള്‍ അവരെ ശകാരിക്കുകയും ഊക്കോടെ ചവിട്ടുകയും ചെയ്തു.
ശിവന്‍ തടാകത്തിനുനേരെ തിരിഞ്ഞു.
ഭദ്രനെ ഈശ്വരന്‍ അനുഗ്രഹിക്കട്ടെ! അവനെങ്കിലും അല്പം ഉത്തരവാദിത്വമുണ്ടല്ലോ.
ശിവന്‍, യാക്കിന്‍റെ അസ്ഥികൊണ്ടുണ്ടാക്കിയ ചില്ലം (പുകവലിക്കുവാനുള്ള കുഴല്‍) തന്‍റെ ചുണ്ടില്‍ തിരുകി ഒന്നാഞ്ഞുവലിച്ചു. മറ്റേതെങ്കിലും ദിവസമായിരുന്നെങ്കില്‍ കഞ്ചാവ് അതിന്‍റെ കലവറയില്ലാത്ത ഉദാരത പരത്തി അസ്വസ്ഥമായ മനസ്സിനെ തണുപ്പിച്ച് ശാന്തിയുടെ നിമിഷങ്ങള്‍ അവനു നല്കുമായിരുന്നു. പക്ഷേ, ഇന്നങ്ങനെ ഉണ്ടാവില്ല.
അപരിചിതനായ ആ വിദേശിക്കൊപ്പമുള്ള സൈനികരെ കാവലില്‍ പാര്‍പ്പിച്ചിരുന്ന ഇടതുവശത്തെ തടാകതീരത്തേക്ക് അവന്‍ നോക്കി. പുറകില്‍ തടാകവും അവര്‍ക്ക് കാവലുണ്ടായിരുന്ന ശിവന്‍റെ ഇരുപത് ഭടന്മാരും മൂലം ഒരു മിന്നലാക്രമണം സംഘടിപ്പിക്കുക അവര്‍ക്ക് അസാദ്ധ്യമായിരുന്നു.
വളരെ അനായാസം അവര്‍ നിരായുധരാകാന്‍ സമ്മതിച്ചു. യുദ്ധം ചെയ്യുന്നതിനായി ചെറിയൊരു അവസരത്തിനുപോലും കാത്തുനില്ക്കുന്ന രക്തദാഹികളായ ഞങ്ങളുടെ സൈനികരെപ്പോലെയല്ല അവര്‍.
വിദേശികളുടെ വാക്കുകള്‍ ശിവന്‍റെ മനസ്സിലേക്ക് വീണ്ടും ഒഴുകിയെത്തി. ഞങ്ങളുടെ ദേശത്തേക്കു വരൂ. ആ മഹാപര്‍വ്വതത്തിനപ്പുറത്താണ് അത് സ്ഥിതി ചെയ്യുന്നത്. മറ്റുള്ളയാളുകള്‍ അതിനെ മെലൂഹാ എന്നു വിളിക്കുന്നു. ഞാനതിനെ സ്വര്‍ഗ്ഗമെന്നു വിളിക്കുന്നു. ഇന്ത്യയിലെ ഏറ്റവും സമ്പന്നവും ശക്തവുമായ സാമ്രാജ്യമാണത്. നിശ്ചയമായും ഈ ലോകത്തിലേക്കും വെച്ച് ഏറ്റവും സമ്പന്നവും ശക്തവുമായ സാമ്രാജ്യം. കുടിയേറ്റക്കാര്‍ക്കുവേണ്ടി ഞങ്ങളുടെ ഭരണകൂടം ഒരു നിര്‍ദ്ദേശം മുന്നോട്ടുവെച്ചിട്ടുണ്ട്. കൃഷിചെയ്യുന്നതിനാവശ്യമായ ഫലഭൂയിഷ്‍ടമായ ഭൂമിയും സാമഗ്രികളും നിങ്ങള്‍ക്കു ലഭിക്കും. ഈ വരണ്ടുണങ്ങിയ ഭൂമിയില്‍ അതിജീവനത്തിനായി നിങ്ങളുടെ വര്‍ഗ്ഗക്കാര്‍, ഗുണന്മാര്‍, പോരാടുകയാണ്. നിങ്ങളുടെ കാടന്‍സ്വപ്നങ്ങളില്‍പോലും കടന്നുവരാനിടയില്ലാത്ത ജീവിതസൗകര്യങ്ങളാണ് മെലൂഹാ നിങ്ങള്‍ക്കു വാഗ്ദാനം ചെയ്യുന്നത്. അതിനു പകരമായി ഞങ്ങളൊന്നും ചോദിക്കുന്നില്ല. സമാധാനത്തോടെ ജീവിക്കുക, നികുതി ഒടുക്കുക, രാജ്യത്തെ നിയമങ്ങള്‍ അനുസരിക്കുക. ഇത്രമാത്രം.
ആ പുതിയ ദേശത്ത് താന്‍ ഒരിക്കലും ഒരു മേധാവി ആയിരിക്കുകയില്ലെന്ന് ശിവന്‍ ആലോചിച്ചു.
എനിക്കതില്‍ ശരിക്കും നഷ്‍ടബോധം ഉണ്ടോ!
അവന്‍റെ വര്‍ഗ്ഗത്തിന് വിദേശികളുടെ നിയമത്തിനനുസൃതമായി ജീവിക്കേണ്ടിവരും. ജീവിക്കാനായി എല്ലാ ദിവസവും ജോലി ചെയ്യേണ്ടതായി വരും.
എല്ലാദിവസവും യുദ്ധം ചെയ്യുന്നതിനു പകരം ജീവനോടെ ഇരിക്കുന്നതല്ലെ നല്ലത്!
ചില്ലത്തില്‍ നിന്ന് ശിവന്‍ ഒരു പുകയെടുത്തു. പുക അകന്നുപോയപ്പോള്‍ ഗ്രാമത്തിന്‍റെ നടുവില്‍ വിദേശികളെ പാര്‍പ്പിച്ചിരുന്ന, തന്‍റെ കുടിലിന്‍റെ തൊട്ട് വലതുവശത്തുള്ള കുടിലിനു നേരെ അവന്‍ നോക്കി. അയാള്‍ക്കവിടെ സുഖമായി കിടന്നുറങ്ങാമെന്ന് അറിയിച്ചിരുന്നു. ആവശ്യം വരികയാണെങ്കില്‍ അയാളെ തടവിലാക്കുകയെന്നതായിരുന്നു യഥാര്‍ത്ഥത്തില്‍ ശിവന്‍ ഉദ്ദേശിച്ചിരുന്നത്.
ഞങ്ങളുടെ ഗ്രാമത്തെ ആ പുണ്യസരോവരത്തിനടുത്തുതന്നെ നിലനിര്‍ത്താനായി ഏതാണ്ട് മാസംതോറും ഒരുതവണഎന്ന കണക്കില്‍ പക്രതികളുമായി ഞങ്ങള്‍ യുദ്ധം ചെയ്യുന്നു. പുതിയ ഗോത്രവര്‍ഗ്ഗക്കാരുമായി സഖ്യമുണ്ടാക്കി വര്‍ഷംതോറും അവര്‍ കരുത്താര്‍ജ്ജിച്ചുകൊണ്ടിരിക്കുകയാണ്. ഞങ്ങള്‍ക്കു പക്രതികളെ പരാജയപ്പെടുത്താം, പക്ഷേ, എല്ലാ ഗോത്രവര്‍ഗ്ഗങ്ങളേയും ഒരുമിച്ച് തോല്പിക്കാനാവില്ല! മെലൂഹയിലേക്കു പോയാല്‍ യാതൊരു കാര്യവുമില്ലാത്ത ഈ അക്രമങ്ങളില്‍നിന്ന് രക്ഷപ്പെട്ട് സൗകര്യപ്രദമായ ജീവിതം നയിക്കാം. അതിലെന്താണ് തെറ്റ്? എന്തുകൊണ്ട് നമുക്കാ ഉടമ്പടി സ്വീകരിച്ചുകൂടാ? അത് വളരെ മികച്ച ഒരു നിര്‍ദ്ദേശമായി എനിക്കു തോന്നുന്നു!
ചില്ലത്തില്‍നിന്ന് അവസാനത്തെ പുക എടുത്തശേഷം പാറയില്‍ തട്ടി അതിനകത്തെ ചാരം കൊട്ടിക്കളഞ്ഞ് ശിവന്‍ എഴുന്നേറ്റു. നഗ്നമായ നെഞ്ചില്‍ പറ്റിപ്പിടിച്ചിരുന്ന ചാരത്തിന്‍റെ ശകലങ്ങള്‍ തൂത്തു കളഞ്ഞ് പുലിത്തോലില്‍ കൈ തുടച്ച് ശിവന്‍ തന്‍റെ ഗ്രാമത്തിലേക്കു നടന്നു. ശിവന്‍ കവാടത്തിലൂടെ കടന്നുപോകുമ്പോള്‍ ഭദ്രനും അനുചര ഭടന്മാരും ചിട്ടയൊപ്പിച്ച് നിവര്‍ന്നു നിന്നു. ശിവന്‍ പുരികങ്ങളുടെ ചലനത്തിലൂടെ ഭദ്രനോട് സാധാരണമട്ടില്‍ നില്ക്കാന്‍ നിര്‍ദ്ദേശിച്ചു.
കുട്ടിക്കാലം മുതലേ എന്‍റെ അടുത്ത കൂട്ടുകാരനായിരുന്നു എന്ന കാര്യം അവനെന്തേ മറന്നുപോകുന്നു? ഞാന്‍ മേധാവിയായി എന്നതു കൊണ്ട് യഥാര്‍ത്ഥത്തില്‍ യാതൊരു മാറ്റവും ഉണ്ടായിട്ടില്ല. മറ്റുള്ളവരുടെ മുന്‍പില്‍ വെച്ച് അവനെന്നോട് അനാവശ്യമായ ഭവ്യത പ്രകടിപ്പിക്കേണ്ടതില്ല.
അവരുടെ നാട്ടിലെ കുടിലുകളെ അപേക്ഷിച്ച് ശിവന്‍റെ ഗ്രാമത്തിലെ കുടിലുകള്‍ ആര്‍ഭാടപൂര്‍ണ്ണമായിരുന്നു. ഒത്ത ഒരു മനുഷ്യന് അതിനകത്ത് നിവര്‍ന്നു നില്ക്കാന്‍ കഴിയുമായിരുന്നു. പ്രകൃതിക്കു കീഴടങ്ങുന്നതിനുമുന്‍പ് മൂന്നുവര്‍ഷത്തോളം അതിന് ആ പരുക്കന്‍ മലങ്കാറ്റിനെ അതിജീവിക്കാനാവും. വിദേശ സഞ്ചാരി കിടന്നുറങ്ങിയിരുന്ന ആ കുടിലിനു നേര്‍ക്ക് നടക്കുന്നതിനിടയില്‍ അവന്‍ കൈയിലുണ്ടായിരുന്ന ഒഴിഞ്ഞ ചില്ലം തന്‍റെ കുടിലിനകത്തേക്കിട്ടു.
തന്നെ ഒരു ഈടായി പിടിച്ചുവെച്ചിരിക്കുകയാണെന്നൊന്നും അയാള്‍ക്കു മനസ്സിലായിട്ടില്ല. അല്ലെങ്കില്‍ നല്ല പെരുമാറ്റം നല്ല പെരുമാറ്റത്തെ സൃഷ്‍ടിക്കുമെന്നാണ് അയാള്‍ ധരിച്ചുവെച്ചിരിക്കുന്നത്.
തന്‍റെ ഗുരുകൂടിയായ അമ്മാവന്‍ പറയാറുള്ളത് ശിവന്‍ ഓര്‍ത്തു. “സമൂഹം എന്താണോ ചെയ്യാന്‍ പ്രചോദിപ്പിക്കുന്നത് അതാണ് ആളുകള്‍ ചെയ്യുന്നത്. സമൂഹം വിശ്വാസം പ്രചോദിപ്പിച്ചാല്‍ ആളുകള്‍ അത് വിശ്വസിക്കും.”
അപരിചിതരില്‍നിന്ന് ഏറ്റവും നല്ലതുമാത്രം പ്രതീക്ഷിക്കുവാന്‍ സ്വന്തം സൈനികരെപോലും പഠിപ്പിക്കുന്ന മെലൂഹന്മാര്‍ വിശ്വാസ്യത പുലര്‍ത്തുന്ന സമൂഹമായിരിക്കണം.
സന്ദര്‍ശകനെ ഉറ്റുനോക്കിക്കൊണ്ടിരിക്കെ ശിവന്‍ പരുക്കന്‍ കുറ്റി രോമങ്ങള്‍ നിറഞ്ഞ തന്‍റെ താടിയില്‍ ചൊറിഞ്ഞു കൊണ്ടിരുന്നു.
തന്‍റെ പേര് നന്തിയെന്നാണ് അയാള്‍ പറഞ്ഞിരുന്നത്.
ബോധംകെട്ടതുപോലെ കിടന്നുറങ്ങിയിരുന്ന ആ മേലൂഹന്‍റെ നിവര്‍ന്നു കിടക്കുന്ന ശരീരം കണ്ടപ്പോള്‍ അത് കൂടുതല്‍ ഭീമാകാരമാണെന്ന് ശിവന് തോന്നി. ഓരോ നിശ്വാസത്തിലും അയാളുടെ വിശാലമായ വയര്‍ തുള്ളിക്കളിച്ചു. പൊണ്ണത്തടിയനാണെങ്കിലും അയാളുടെ ചര്‍മ്മം നല്ല മുറുക്കമുള്ളതായിരുന്നു. കുട്ടിത്തം നിറഞ്ഞ അയാളുടെ മുഖം, ഉറക്കത്തില്‍ വായ് അല്പം തുറന്നുപിടിച്ചതോടെ കൂടുതല്‍ നിഷ്കളങ്കമായി കാണപ്പെട്ടു.
ഈ മനുഷ്യനാണോ ദൈവകല്പിതമായ ആ ലക്ഷ്യത്തിലേക്ക് എന്നെ നയിക്കാന്‍ പോകുന്നത്? അമ്മാവന്‍ പറഞ്ഞതുപോലുള്ള ആ നിയോഗം യഥാര്‍ത്ഥത്തില്‍ എനിക്കുണ്ടോ?
“നിന്‍റെ നിയോഗം ഈ വിശാലമായ പര്‍വ്വതങ്ങളേക്കാള്‍ വലുതാണ്. പക്ഷേ, അതൊരു യാഥാര്‍ത്ഥ്യമാക്കി തീര്‍ക്കണമെങ്കില്‍ ആ മഹാപര്‍വ്വതങ്ങളെത്തന്നെ നീ മറികടക്കണം.”
നല്ലൊരു നിയോഗം ഞാന്‍ അര്‍ഹിക്കുന്നുവോ? ആദ്യം വരുന്നത് എന്‍റെ ജനങ്ങളാണ്. മെലൂഹയില്‍ അവര്‍ സന്തുഷ്‍ടരായിരിക്കുമോ?
ശിവന്‍ നിദ്രയിലാണ്ടുകിടക്കുന്ന നന്തിയെ ഉറ്റുനോക്കിക്കൊണ്ടിരുന്നു. അപ്പോള്‍ അവന്‍ ഒരു ശംഖനാദം കേട്ടു.
പക്രതികള്‍!
“ജാഗ്രത!” വാള്‍ വലിച്ചൂരിക്കൊണ്ട് ശിവന്‍ അലറി.
തൊട്ടപ്പുറത്തുവെച്ചിരുന്ന രോമക്കുപ്പായത്തിനകത്തുനിന്നും വാള്‍ വലിച്ചൂരി തല്‍ക്ഷണം നന്ദി ചാടിയെഴുന്നേറ്റു. അവര്‍ ഗ്രാമകടവാടത്തിനുനേര്‍ക്ക് പാഞ്ഞു. നിലവിലുള്ള സമ്പ്രദായമനുസരിച്ച് സ്ത്രീകള്‍ കുഞ്ഞുങ്ങളേയും കൊണ്ട് ഗ്രാമത്തിന്‍റെ മദ്ധ്യഭാഗത്തേക്കോടി. വാളുകള്‍ ഊരിപ്പിടിച്ച് പുരുഷന്മാര്‍ മറുഭാഗത്തേക്കോടി.
“ഭദ്രന്‍! നമ്മുടെ ഭടന്മാര്‍ തടാകത്തിനടുത്തേക്ക് നീങ്ങട്ടെ!” കവാടത്തിനടുത്തെത്താറായപ്പോള്‍ ശിവന്‍ വിളിച്ചു പറഞ്ഞു.
ഭദ്രന്‍ ആജ്ഞ കൈമാറി. ഗുണ സൈനികര്‍ ഉടനടി അതനുസരിച്ചു. മെലൂഹന്മാര്‍ തങ്ങളുടെ കുപ്പായത്തിനകത്ത് ഒളിപ്പിച്ചുവെച്ചിരുന്ന വാളെടുത്ത് ഗ്രാമത്തിനു നേര്‍ക്ക് കുതിക്കുന്നത് കണ്ട് അവര്‍ അദ്ഭുതപ്പെട്ടു. നിമിഷങ്ങള്‍ക്കകം പക്രതികള്‍ അവരുടെ മേല്‍ ചാടിവീണു.
പക്രതികള്‍ മുന്‍കൂട്ടി ആസൂത്രണം ചെയ്ത ആക്രമണമായിരുന്നു അത്. യുദ്ധമില്ലാത്ത ഒരു ദിവസം നല്കിയതിന് ഈശ്വരനോട് ഗുണ സൈനികര്‍ കൃതജ്ഞത പ്രകടിപ്പിച്ചിരുന്നത് സന്ധ്യാസമയത്തായിരുന്നു. സ്ത്രീകള്‍ തടാകക്കരയില്‍ തങ്ങളുടെ ജോലികളിലേര്‍പ്പെട്ടു. ഭയങ്കരന്മാരായ ഗുണസൈനികര്‍ ബലഹീനരായിരുന്ന സമയം. ആയോധനനിപുണരായ അവരെ ഭയപ്പെടേണ്ടാത്ത ഈ സമയത്ത് അവര്‍ മറ്റേതു ഗോത്രവര്‍ഗ്ഗക്കാരേയും പോലെ ആയിരുന്നു. പരുക്കനായ ഭൂമിയേയും പ്രതികൂല സാഹചര്യങ്ങളേയും തരണം ചെയ്ത് ജീവിച്ചുപോകുന്നവര്‍.
പക്ഷേ, വിധി വീണ്ടും പക്രതികള്‍ക്കെതിരായിരുന്നു. വിദേശ സാന്നിദ്ധ്യം മൂലം ശിവന്‍ ഗുണസൈനികരോട് ജാഗ്രതപുലര്‍ത്താന്‍ നിര്‍ദ്ദേശിച്ചിരുന്നു. അങ്ങനെ അവര്‍ക്കു മുന്നറിയിപ്പു ലഭിച്ചിരുന്നതിനാല്‍ പക്രതികളുടെ മിന്നലാക്രമണമെന്ന തന്ത്രം പാളി. മെലൂഹന്മാരുടെ സാന്നിദ്ധ്യവും നിര്‍ണ്ണായകമായി. അത് ആ ചെറിയതെങ്കിലും നിഷ്ഠുരമായ യുദ്ധത്തെ ഗുണന്മാര്‍ക്കനുകൂലമാക്കി. പക്രതികള്‍ക്ക് പിന്തിരിഞ്ഞോടേണ്ടതായി വന്നു.
മുറിവേറ്റ് ചോരയൊഴുകിയിരുന്ന ശിവന്‍ ആ യുദ്ധത്തിന്‍റെ അവസാനം തന്‍റെ ഭാഗത്തിനു സംഭവിച്ച നഷ്‍ടങ്ങള്‍ നിരീക്ഷിക്കുകയായിരുന്നു. രണ്ടു ഗുണ സൈനികര്‍ മരിച്ചുപോയിരുന്നു. അവര്‍ ആ വംശത്തിന്‍റെ വീരനായകന്മാരായി ആദരിക്കപ്പെടും. പക്ഷേ, അതിലും ഭയങ്കരമായത് പത്തോളം വരുന്ന സ്ത്രീകള്‍ക്കും കുട്ടികള്‍ക്കും മുന്നറിയിപ്പു ലഭിച്ചത് വൈകിയാണെന്നതായിരുന്നു. തടാകക്കരയില്‍ അവരുടെ ഛിന്നഭിന്നമായ മൃതദേഹങ്ങള്‍ കണ്ടെത്തി. നാശം വളരെ വലുതായിരുന്നു.
നമ്മളെ തോല്പിക്കാനാവാതെ വരുമ്പോള്‍ അവര്‍ സ്ത്രീകളേയും കുഞ്ഞുങ്ങളേയും കൊല്ലുന്നു.!
രോഷാകുലനായ ശിവന്‍ ആ ഗോത്രജനാവലിയെ ഒന്നടങ്കം ഗ്രാമമദ്ധ്യത്തിലേക്കു വിളിച്ചുവരുത്തി. അവന്‍ നിശ്ചയിച്ചുറച്ചിരുന്നു.
“ഈ ഭൂമി കിരാതന്മാര്‍ക്കു പറ്റിയതാണ്! യാതൊരു ലക്ഷ്യവുമില്ലാതെ നമ്മള്‍ നിരവധി യുദ്ധങ്ങള്‍ ചെയ്തു. മലവര്‍ഗ്ഗക്കാര്‍ക്ക് തടാകക്കരയിലേക്ക് പ്രവേശനം അനുവദിച്ചുകൊണ്ടുപോലും എന്‍റെ അമ്മാവന്‍ സമാധാനത്തിനു ശ്രമിച്ചകാര്യം നിങ്ങള്‍ക്കറിയാമല്ലോ. പക്ഷേ, ഈ നികൃഷ്‍ടന്മാര്‍ നമ്മുടെ സമാധാനകാംക്ഷ ബലഹീനതയായി തെറ്റിദ്ധരിച്ചു. എന്താണ് തുടര്‍ന്നു സംഭവിച്ചതെന്ന് നമുക്കേവര്‍ക്കുമറിയാം.”
യുദ്ധങ്ങളുടെ നിഷ്ഠുരത ഒരു ശീലമായിരുന്നുവെങ്കിലും സ്ത്രീകള്‍ക്കും കുഞ്ഞുങ്ങള്‍ക്കും നേരെയുണ്ടായ അതിക്രൂരമായ ആക്രമണം അവരെ ഞെട്ടിച്ചു.
“ഞാന്‍ നിങ്ങളില്‍നിന്ന് ഒന്നും മറച്ചുവെക്കുന്നില്ല. വിദേശികളുടെ ക്ഷണത്തെക്കുറിച്ച് നിങ്ങള്‍ക്കറിയാമല്ലോ.” നന്തിയേയും മറ്റു മെലൂഹന്മാരെയും ചൂണ്ടിക്കാണിച്ചുകൊണ്ട് ശിവന്‍ തുടര്‍ന്നു. “ഇന്ന് അവര്‍ നമുക്കൊപ്പം തോളോടുതോള്‍ ചേര്‍ന്ന് യുദ്ധം ചെയ്തു. അവരെന്‍റെ വിശ്വാസമാര്‍ജ്ജിച്ചിരിക്കുന്നു. ഞാന്‍ അവര്‍ക്കൊപ്പം മെലൂഹയിലേക്കു പോകാന്‍ ആഗ്രഹിക്കുന്നു. പക്ഷേ, ഇതെന്‍റെ മാത്രം തീരുമാനമായിക്കൂടാ.”
“ശിവാ, നീയാണ് ഞങ്ങളുടെ മുഖ്യന്‍.” ഭദ്രന്‍ പറഞ്ഞു. “നിന്‍റെ തീരുമാനമാണ് ഞങ്ങളുടെ തീരുമാനം. അതാണ് ആചാരം.”
“ഇത്തവണ അങ്ങനെയല്ല.” ശിവന്‍ കൈ ഉയര്‍ത്തിപ്പിടിച്ചുകൊണ്ട് പറഞ്ഞു.” ഇതു നമ്മുടെ ജീവിതം പൂര്‍ണ്ണമായി മാറ്റിമറിക്കും. ആ മാറ്റം നല്ലതിനാണെന്ന് ഞാന്‍ വിശ്വസിക്കുന്നു. എന്തായാലും അത് ദിവസേന നമ്മള്‍ നേരിടുന്ന നിരര്‍ത്ഥകമായ ആക്രമണങ്ങളേക്കാള്‍ മെച്ചപ്പെട്ടതായിരിക്കും. ഞാനെന്താണ് ചെയ്യാനാഗ്രഹിക്കുന്നതെന്ന് നിങ്ങളോടു പറഞ്ഞു കഴിഞ്ഞു. എന്നാല്‍ പോകണോ വേണ്ടയോ എന്നു തീരുമാനിക്കേണ്ടത് നിങ്ങളാണ്. ഗുണന്മാര്‍ സംസാരിക്കട്ടെ. ഇത്തവണ, ഞാന്‍ നിങ്ങളെ പിന്തുടരും.”
ഗുണന്മാര്‍ക്ക് അവരുടെ കീഴ്വഴക്കങ്ങളെക്കുറിച്ച് വ്യക്തമായ ധാരണയുണ്ടായിരുന്നു. എന്നാല്‍ ശിവനോടുള്ള ആദരവ് ആചാരങ്ങളുടെ മാത്രം അടിസ്ഥാനത്തിലുള്ളതായിരുന്നില്ല. അവന്‍റെ സ്വഭാവത്തെക്കൂടി അടിസ്ഥാനപ്പെടുത്തിയുള്ളതായിരുന്നു. തന്‍റെ പ്രതിഭകൊണ്ടും വ്യക്തിഗതമായ ധീരതകൊണ്ടും ഗുണന്മാരെ നിരവധി സൈനികവിജയങ്ങളിലേക്ക് അവന്‍ നയിച്ചിട്ടുണ്ടായിരുന്നു.
ഒരൊറ്റ ശബ്‍ദത്തില്‍ അവര്‍ പറഞ്ഞു: “നിന്‍റെ തീരുമാനമാണ് ഞങ്ങളുടെ തീരുമാനം.”

ശിവന്‍ തന്‍റെ ഗോത്രത്തെയും പറിച്ചെടുത്ത് യാത്രയാരംഭിച്ചിട്ട് അഞ്ചുദിവസമായിരുന്നു. മെലൂഹയിലേക്കുള്ള വഴിയില്‍ ഒരു പുള്ളിപോലെ കാണപ്പെടുന്ന ആ വലിയ താഴ്വരകളിലൊന്നിന്‍റെ ഇടുക്കിലാണ് ആ ഗോത്രസംഘം തമ്പടിച്ചത്. ഏകകേന്ദ്രീകൃതമായ മൂന്ന് വൃത്തങ്ങളുടെ ആകൃതിയിലാണ് ശിവന്‍ ആ തമ്പ് രൂപപ്പെടുത്തിയിരുന്നത്. യാക്കുകളെ കെട്ടിയിട്ട് ഏറ്റവും പുറമെ ഒരു വൃത്തം തീര്‍ത്തു. അധിനിവേശക്കാര്‍ കടന്നുകയറിയാല്‍ മുന്നറിയിപ്പു നല്കുന്നതിനാണ് അങ്ങനെ ചെയ്തിരുന്നത്. ഒരു യുദ്ധമുണ്ടായാല്‍ പോരാടുന്നതിനുവേണ്ടി പുരുഷന്മാരെ അടുത്ത വൃത്തത്തില്‍ പാര്‍പ്പിച്ചു. ഏറ്റവും ഉള്‍ഭാഗത്ത് അഗ്നികുണ്ഡങ്ങള്‍ക്കരികെയായി സ്ത്രീകളെയും കുഞ്ഞുങ്ങളെയും പാര്‍പ്പിച്ചു. ഒഴിവാക്കാനാവുന്നവര്‍ ആദ്യം, പ്രതിരോധിക്കാനുള്ളവര്‍ രണ്ടാമത്, പെട്ടെന്ന് വ്രണപ്പെടാവുന്നവര്‍ ഏറ്റവും ഉള്ളില്‍.
ഏറ്റവും നീചമായ അവസ്ഥ നേരിടാന്‍ തയ്യാറായി നില്ക്കുകയായിരുന്നു ശിവന്‍. ഒരാക്രമണമുണ്ടാവുമെന്നുതന്നെ അവന്‍ പ്രതീക്ഷിച്ചു. സമയത്തിന്‍റെ കാര്യം മാത്രമേ അറിയാനുണ്ടായിരുന്നുള്ളൂ.
ഫലഭൂയിഷ്ഠമായ ഭൂമിയുടെ നിയന്ത്രണവും, തടാകക്കരയില്‍ സ്വതന്ത്രമായി താമസിക്കുവാനുള്ള അവസരവും ലഭിക്കുന്നതില്‍ പക്രതികള്‍ ആഹ്ലാദവാന്മാരായിരിക്കാം. എന്നാല്‍ പക്രതികളുടെ മേധാവി യാക്യ തങ്ങളെ സമാധാനത്തോടെ അവിടം വിട്ടുപോകാനനുവദിക്കില്ലെന്ന് ശിവന് അറിയാമായിരുന്നു. പക്രതികള്‍ക്കുവേണ്ടി ശിവന്‍റെ നേതൃത്വത്തിലുള്ള ഗുണഗോത്രവര്‍ഗ്ഗത്തെ കീഴടക്കി, അവരുടെ ഭൂമി കൈയടക്കിയെന്ന് അവകാശപ്പെട്ടുകൊണ്ട് തനിക്കൊരു ഇതിഹാസ പുരുഷനാകാന്‍ കഴിയുമെന്നതിലുമപ്പുറം മികച്ച ഒരു നേട്ടവും യാക്യ ആഗ്രഹിക്കുന്നില്ലായിരുന്നു. കൃത്യമായി പറഞ്ഞാല്‍ വിചിത്രമായ ഈ ഗോത്രവര്‍ഗ്ഗയുക്തിയേയാണ് ശിവന്‍ വെറുത്തിരുന്നത്. ഇങ്ങനെയുള്ളൊരു അന്തരീക്ഷത്തില്‍ സമാധാനത്തിനുള്ള യാതൊരു പ്രത്യാശയുമില്ലായിരുന്നു.
ശിവന് യുദ്ധത്തിന്‍റെ വിളി ഇഷ്‍ടമായിരുന്നു. യുദ്ധകലയില്‍ അവന്‍ തിമിര്‍ത്താടി. എന്നാല്‍ എല്ലാറ്റിനുമവസാനം തന്‍റെ രാജ്യത്തെ യുദ്ധങ്ങളെല്ലാം വ്യര്‍ത്ഥമായ വ്യായാമമാണെന്ന് അവനറിയാമായിരുന്നു.
അല്പം അകലെ ജാഗ്രത്തായി ഇരിക്കുന്ന നന്തിയുടെ നേരെ അവന്‍ തിരിഞ്ഞു. രണ്ടാം വൃത്തത്തിനു ചുറ്റുമായി ഒരര്‍ദ്ധവൃത്തം തീര്‍ത്ത് ഇരുപത്തിയഞ്ച് മെലൂഹന്‍ സൈനികര്‍ ഇരിപ്പുണ്ടായിരുന്നു.
അയാളെന്തിനാണ് കുടിയേറ്റത്തിനായി ഗുണഗോത്രത്തെതന്നെ തിരഞ്ഞെടുത്തത്? എന്തുകൊണ്ട് പക്രതികളെ തെരഞ്ഞെടുത്തില്ല?
അകലെ ഒരു നിഴലനങ്ങുന്നതുകണ്ടപ്പോള്‍ ശിവന്‍റെ ആലോചന മുറിഞ്ഞു. അവന്‍ വളരെ സൂക്ഷ്മമായി അവിടേക്കു ഉറ്റുനോക്കി. എന്നാല്‍ എല്ലാം നിശ്ചലമായിരുന്നു. ഈ പ്രദേശത്ത് ചില സമയങ്ങളില്‍ വെളിച്ചം ചില സൂത്രങ്ങള്‍ കാണിക്കാറുണ്ട്. ശിവന്‍ തന്‍റെ നില അല്പമൊന്ന് അയച്ചു.
അപ്പോള്‍ വീണ്ടും അവനാ നിഴല്‍ കണ്ടു.
“ആയുധമെടുക്കൂ” ശിവന്‍ അലറി.
അമ്പത് പക്രതികള്‍ ആക്രമിച്ചു കയറിയപ്പോഴേക്കും ഗുണന്മാരും മെലൂഹന്മാരും ആയുധങ്ങളുമായി അവരുടെ സ്ഥാനങ്ങളില്‍ നിലയുറപ്പിച്ചു കഴിഞ്ഞിരുന്നു. വെപ്രാളപ്പെട്ടു നില്ക്കുന്ന മൃഗങ്ങള്‍ തീര്‍ത്ത മതിലില്‍ ചെന്നിടിച്ചതോടെ യാതൊന്നും ആലോചിക്കാതെയുള്ള അവരുടെ മൂഢപ്രവൃത്തി അവര്‍ക്കുതന്നെ പ്രഹരമായി. ആക്രമിക്കാനവസരം കിട്ടുന്നതിനുമുന്‍പുതന്നെ യാതൊരു നിയന്ത്രണവുമില്ലാതെ യാക്കുകള്‍ അവരെ ചവിട്ടിയും കുത്തിയും പരിക്കേല്‍പ്പിച്ചു. ചില ഭടന്മാര്‍ അവക്കിടയിലൂടെ കടന്നുകയറി. ആയുധങ്ങള്‍ കലമ്പി.
തുടക്കക്കാരനെന്നു തോന്നിക്കുന്ന ഒരു യുവ പക്രതി വന്യമായി വാള്‍ ചുഴറ്റിക്കൊണ്ട് ശിവന്‍റെ നേര്‍ക്ക് കുതിച്ചു. ശിവന്‍ ആ അക്രമണത്തില്‍ നിന്ന് ഒഴിഞ്ഞുമാറി. വാളുകൊണ്ട് വളരെലളിതമായ ഒരര്‍ദ്ധവൃത്തം തീര്‍ത്ത് ശിവന്‍ ആ യുവ പക്രതിയുടെ നെഞ്ചില്‍ ആഴമില്ലാത്തവിധം ഒരു മുറിവേല്പ്പിച്ചു. ആ യുവ സൈനികന്‍ ആക്രോശിച്ചുകൊണ്ട് വാള്‍ ചുഴറ്റി. പോര്‍മുഖം തുറന്നു. അതായിരുന്നു ശിവന് വേണ്ടിയിരുന്നത്. അവന്‍ തന്‍റെ വാള്‍ നിഷ്ഠുരമായി ശത്രുവിന്‍റെ കുടലെടുക്കുംവിധം കുത്തിയിറക്കി. ഉടന്‍തന്നെ വാള്‍ത്തല ഒന്നു ചുഴറ്റി പുറത്തെടുത്തുകൊണ്ട് ആ പക്രതിയുവാവിനെ അവന്‍ സാവധാനത്തിലുള്ള യാതനാപൂര്‍ണ്ണമായ മരണത്തിനു വിട്ടുകൊടുത്തു. ശിവന്‍ ഒന്നു തിരിഞ്ഞപ്പോള്‍ ഒരു ഗുണ ഭടനെ ആക്രമിക്കാനൊരുങ്ങുന്ന പക്രതിയെ കണ്ടു. അവന്‍ അമര്‍ന്ന് ചവിട്ടി വായുവില്‍ ഉയര്‍ന്നുപൊങ്ങി വാള്‍ ചുഴറ്റി വീശി മുകളില്‍നിന്നുതന്നെ പക്രതിയുടെ വാള്‍ പിടിച്ച കൈ വെട്ടിമാറ്റി.
അതേസമയംതന്നെ ശിവനെപ്പോലെ ആ കലയില്‍ വിദഗ്ദ്ധനായ ഭദ്രന്‍ ഇരുകൈയിലും വാളേന്തി രണ്ടു പക്രതികളോട് ഒരേസമയം പോരാടിക്കൊണ്ടിരുന്നു. സ്വന്തം ശരീരത്തിന്‍റെ ഭാരം അനായാസം നിയന്ത്രിച്ചുകൊണ്ടിരുന്ന അയാള്‍ക്ക് മുതുകിലെ കൂന് തന്‍റെ ചലനങ്ങള്‍ക്ക് തടസ്സമല്ലാത്തതുപോലെ തോന്നി. തന്‍റെ ഇടതു വശത്തുണ്ടായിരുന്ന പക്രതിയുടെ കഴുത്തില്‍ അയാള്‍ വെട്ടി. അയാളെ സാവധാനം മരിക്കാന്‍ വിട്ട് തന്‍റെ വലതുകൈ ആഞ്ഞുവീശി മറ്റേ ശത്രുവിന്‍റെ മുഖത്തുവെട്ടി, അവന്‍റെ കണ്ണ് പുറത്തു ചാടിച്ചു. ആ ഭടന്‍ താഴെവീണയുടന്‍ ഭദ്രന്‍ തന്‍റെ ഇടതുകൈയിലെ വാള്‍ താഴേക്ക് അതിരൂക്ഷമായി വീശി ഭാഗ്യഹീനനായ തന്‍റെ ശത്രുവിന്‍റെ യാതന തല്‍ക്ഷണം അവസാനിപ്പിച്ചു.
മെലൂഹന്‍ ഭടന്മാരുടെ യുദ്ധമുറ വ്യത്യസ്തമായിരുന്നു. അസാമാന്യമായ വിധം മികച്ച പരിശീലനം ലഭിച്ച ഭടന്മാരായിരുന്നു അവര്‍. എന്നാല്‍ ഒട്ടും നീചന്മാരായിരുന്നില്ല അവര്‍. യുദ്ധനിയമങ്ങളനുസരിച്ച് പട പൊരുതിയിരുന്ന അവര്‍ കഴിയാവുന്നിടത്തോളം ആള്‍നാശം ഒഴിവാക്കി.
മോശം നേതൃത്വവും എണ്ണത്തില്‍ കുറവും ആയതോടെ കുറഞ്ഞ സമയത്തിനുള്ളില്‍ പക്രതികള്‍ പരാജയപ്പെട്ടു. അവരില്‍ പകുതിയോളം പേര്‍ കൊല്ലപ്പെട്ടു. ബാക്കിയുള്ളവര്‍ മുട്ടിലിഴഞ്ഞ് കരുണയ്ക്കുവേണ്ടി യാചിച്ചു.
അവരിലൊരാള്‍ യാക്യയായിരുന്നു. അയാളുടെ വാളേന്തിയിരുന്ന കൈ വിഹീനമാക്കുംവിധം നന്ദി അയാളുടെ ചുമലില്‍ ആഴത്തില്‍ മുറിവേല്പ്പിച്ചിരുന്നു.
പക്രതികളുടെ സേനാമേധാവിയുടെ പിന്നില്‍, അയാളെ വെട്ടാന്‍ തയ്യാറായി ഭദ്രന്‍ വാളുയര്‍ത്തിപ്പിടിച്ചുകൊണ്ടു നിന്നു. “ശിവാ, ദ്രുതം അനായാസം. അല്ലെങ്കില്‍ സാവധാനം, യാതനാപൂര്‍ണ്ണം. ഇതില്‍ ഏതുവേണം?”
“പ്രഭോ” ശിവന് എന്തെങ്കിലും പറയാന്‍ കഴിയുന്നതിനു മുന്‍പ് നന്തി ഇടപെട്ടു. ശിവന്‍ ആ മെലൂഹന്‍റെ നേരെ തിരിഞ്ഞു.
“ഇതു തെറ്റാണ്. അവര്‍ കരുണയ്ക്കായി യാചിക്കുകയാണ്. അവരെ കൊല്ലുന്നത് യുദ്ധനിയമങ്ങള്‍ക്കെതിരാണ്.”
“നിങ്ങള്‍ക്ക് പക്രതികളെ അറിയില്ല.” ശിവന്‍ പറഞ്ഞു. “നീചന്മാരാണവര്‍. ഒന്നും നേടാനില്ലെങ്കില്‍ പോലും അവര്‍ നമ്മെ ആക്രമിച്ചുകൊണ്ടിരിക്കും. അതിനൊരു അവസാനം വേണം. എന്നെന്നേക്കുമായി അത് അവസാനിക്കണം.”
“അത് അവസാനിക്കുകയാണ്. നിങ്ങളിനി ഇവിടെ താമസിക്കാന്‍ പോകുന്നില്ല. നിങ്ങള്‍ ഉടന്‍തന്നെ മെലൂഹയിലെത്തിച്ചേരും.”
ശിവന്‍ ഒന്നും മിണ്ടാതെ നിന്നു.
നന്തി തുടര്‍ന്നു “ഇത് എങ്ങനെ അവസാനിപ്പിക്കുമെന്നത് നിങ്ങളുടെ ഇഷ്‍ടം. അത് ഇതുപോലെത്തന്നെയാണോ അതോ വ്യത്യസ്തമായ രീതിയിലാണോ?” ശിവനെ നോക്കി ഭദ്രന്‍ അഭിപ്രായത്തിനായി കാത്തുനിന്നു.
“നിങ്ങള്‍ കൂടുതല്‍ നല്ലവരാണെന്ന് പക്രതികളെ നിങ്ങള്‍ക്കു കാണിച്ചുകൊടുക്കാം.” നന്തി പറഞ്ഞു. ചക്രവാളത്തിനുനേരെ തിരിഞ്ഞ ശിവന്‍ ആ വന്‍ പര്‍വ്വതങ്ങളെ കണ്ടു.
നിയോഗം? മെച്ചപ്പെട്ട ജീവിതത്തിനുള്ള അവസരം?
അയാള്‍ ഭദ്രനു നേര്‍ക്ക് തിരിഞ്ഞു. “അവരെ നിരായുധരാക്കുക. അവരുടെ പക്കലുള്ള സാധനങ്ങളെല്ലാം എടുത്തശേഷം അവരെ മോചിപ്പിക്കുക.”
പക്രതികള്‍ സ്വന്തം ഗ്രാമത്തില്‍ തിരിച്ചുചെന്ന് വീണ്ടും ആയുധമണിഞ്ഞ് നമ്മളെ ആക്രമിക്കാനുള്ള ബുദ്ധിമോശം കാണിച്ച് ഇവിടെ എത്തുമ്പോഴേക്കും നമ്മള്‍ ഇവിടെനിന്നു പോയിരിക്കും.
നടുങ്ങിപ്പോയ ഭദ്രന്‍ ശിവനെ തുറിച്ചുനോക്കി. പക്ഷേ, ഉടന്‍തന്നെ അയാള്‍ ആ ഉത്തരവു നടപ്പാക്കുവാനരംഭിച്ചു.
നന്തി പ്രതീക്ഷയോടെ ശിവനെ നോക്കി. ഒരൊറ്റ ചിന്ത മാത്രമായിരുന്നു അയാളുടെ മനസ്സില്‍ മാറ്റൊലി കൊണ്ടിരുന്നത്. ശിവന് ഹൃദയമുണ്ട്. അവന് ശേഷിയുണ്ട്. ദയവുചെയ്ത് അത് അവന്‍ തന്നെ ആകട്ടെ. രാമഭഗവാനെ, ശ്രീരാമദേവാ അത് അവന്‍ തന്നെ ആകട്ടെ എന്നുഞാന്‍ അങ്ങയോടു പ്രാര്‍ത്ഥിക്കുന്നു.’
താന്‍ പരിക്കേല്പ്പിച്ച യുവഭടന്‍റെ അടുത്തേക്ക് ശിവന്‍ മടങ്ങിച്ചെന്നു. ആ ഭടന്‍റെ കുടലില്‍നിന്ന് രക്തം വാര്‍ന്നുകൊണ്ടിരുന്നു. വേദന കൊണ്ട് അവന്‍റെ മുഖം വലിഞ്ഞു മുറുകി. ജീവിതത്തില്‍ ആദ്യമായി ശിവന് ഒരു പക്രതിയോട് ദയവുതോന്നി. തന്‍റെ വാള്‍ ഊരിയെടുത്ത് അവന്‍ ആ യുവഭടന്‍റെ യാതനയ്ക്കു വിരാമമിട്ടു.

നാലാഴ്ചത്തെ തുടര്‍ച്ചയായ പദയാത്രക്കുശേഷം കുടിയേറ്റത്തിനായി ക്ഷണിക്കപ്പെട്ട ആ സാര്‍ത്ഥവാഹകസംഘം അവസാനത്തെ പര്‍വ്വതത്തിന്‍റെ നെറുകയില്‍ കയറി ഇറങ്ങിയപ്പോള്‍ കാശ്മീര്‍ താഴ്വരയുടെ തലസ്ഥാനമായ ശ്രീനഗരത്തിന്‍റെ പ്രാന്തപ്രദേശത്ത് എത്തിച്ചേര്‍ന്നിരുന്നു. തന്‍റെ മികവുറ്റ ദേശത്തിന്‍റെ മഹത്വങ്ങളെക്കുറിച്ച് നന്തി ആവേശപൂര്‍വ്വം സംസാരിച്ചിരുന്നു. അദ്ഭുതസ്തബ്‍ധമാകുന്ന ആ സ്വര്‍ഗ്ഗം ശിവന്‍റെ പ്രതീക്ഷകള്‍ക്കപ്പുറമായിരുന്നു. നിശ്ചയമായും ഒരു പറുദീസയായിരുന്ന ആ സ്ഥലത്തിന്‍റെ തനിക്കാഴ്ചയല്ലാതെ മറ്റൊന്നും അയാള്‍ക്ക് സംതൃപ്തി നല്കുകയില്ലായിരുന്നു. മെലൂഹ. നിര്‍മ്മലമായ ജീവിതഭൂമിക.
പര്‍വ്വതനിരകളില്‍ ഒരു പെണ്‍പുലിയെപ്പോലെ ഗര്‍ജ്ജിച്ചുകൊണ്ടിരുന്ന പരാക്രമിയായ ഝലം നദി താഴ്വരയിലെത്തുമ്പോള്‍ ആലസ്യമാര്‍ന്ന ഒരു പശുവിന്‍റെ ഭാവമാര്‍ജ്ജിച്ചിരുന്നു. കാശ്മീര്‍ എന്ന സ്വര്‍ഗ്ഗഭൂമിയെ തലോടിക്കൊണ്ടാണ് വളഞ്ഞുപുളഞ്ഞൊഴുകുന്ന ആ നദി ദാല്‍ തടാകത്തിലേക്ക് എത്തിച്ചേരുന്നത്. തടാകത്തില്‍നിന്നും വേര്‍പെട്ട് വീണ്ടും താഴേക്കൊഴുകുന്ന നദി സമുദ്രത്തിലേക്കുള്ള തന്‍റെ യാത്ര തുടരുന്നു.
പതുപതുത്ത പച്ചപ്പുല്ലിന്‍റെ ഒരുചിത്രലേഖത്തുണികൊണ്ടു പൊതിഞ്ഞിരിക്കുകയാണാ വിശാലമായ താഴ്വരയെ. അതില്‍ കാശ്മീര്‍ എന്ന വിസ്മയകരമായ ചിത്രം വരച്ചു വെച്ചിരുന്നു. ദൈവത്തിന്‍റെ സര്‍വ്വവര്‍ണ്ണങ്ങളിലുമുള്ള പൂക്കള്‍ നിരനിരയായി അവിടെ അലങ്കരിച്ചു നിര്‍ത്തിയിട്ടുണ്ട്. രാജകീയ പ്രൗഢിയും കാശ്മീരി ഊഷ്മളതയും ചേര്‍ന്ന സ്വാഗതമാശംസിക്കുന്ന ചിനാര്‍ മരങ്ങള്‍ മാത്രമാണ് ഇടക്കെങ്കിലും ആ പൂക്കളുടെ രാജ്യത്തെ ഭേദിച്ചത്. മഞ്ഞിന്‍ തണുപ്പാര്‍ന്ന മലങ്കാറ്റിന്‍റെ ഹുങ്കാരം മാത്രം കേട്ടു ശീലിച്ച ശൈവ ഗോത്രത്തിന്‍റെ തളര്‍ന്ന കര്‍ണ്ണപുടങ്ങളെ അവിടത്തെ പക്ഷികളുടെ മന്ത്രമധുരമായ സംഗീതം ശാന്തമാക്കി.
“ഇതാണ് അതിര്‍ത്തി പ്രദേശമെങ്കില്‍ ഈ രാജ്യത്തിന്‍റെ ബാക്കി പ്രദേശങ്ങള്‍ എത്ര വിശിഷ്‍ടമായിരിക്കും?” ഭയഭക്തിയോടെ ശിവന്‍ മന്ത്രിച്ചു.
മെലൂഹന്മാരുടെ പഴയകാല സൈനിക താവളമായിരുന്നു ദാല്‍ തടാകതീരം. തടാകത്തിന്‍റെ പടിഞ്ഞാറെ കരയില്‍ ഝലം നദിയുടെ ഓരം ചേര്‍ന്ന് അതിര്‍ത്തിയിലുള്ള ആ പട്ടണം സ്ഥിതിചെയ്യുന്നു. ആ പട്ടണം പിന്നീട് അതിന്‍റെ അനാഡംബരമായ സീമകള്‍ ഭേദിച്ച് മഹത്തായ ശ്രീനഗരമായി വളര്‍ന്നു. അക്ഷരാര്‍ത്ഥത്തില്‍ ‘ആദരണീയ നഗരം.’
ഏകദേശം ഒരു ദശലക്ഷം ചതുരശ്രവാര വിസ്തൃതിയുള്ള വിശാലമായ അടിത്തറയിലാണ് ശ്രീനഗര്‍ ഉയര്‍ന്നു നില്ക്കുന്നത്. മണ്ണുകൊണ്ടു നിര്‍മ്മിതമായ അടിത്തറക്ക് ഏകദേശം അഞ്ചുവാര ഉയരമുണ്ട്. അതിന്‍റെ മുകളിലാണ് ഇരുപതുവാര ഉയരവും നാലുവാര കനവുമുള്ള നഗരമതിലുകള്‍ സ്ഥിതി ചെയ്യുന്നത്. ഒരൊറ്റ അടിത്തറയ്ക്കു മുകളിലായി ഒരു നഗരം നിര്‍മ്മിക്കുന്നതിന്‍റെ ലാളിത്യവും പ്രതിഭയും ഗുണ ഗോത്രത്തെ അദ്ഭുതപ്പെടുത്തി. നല്ല കട്ടിയുള്ള മണ്ണുകൊണ്ടു നിര്‍മ്മിച്ച കോട്ടമതില്‍ ഭേദിക്കാതെ ശത്രുവിന് അകത്തോട്ടു പ്രവേശിക്കാന്‍ കഴിയില്ല. ശത്രുവിനെതിരെയുള്ള കരുത്തുറ്റ പ്രതിരോധമായിരുന്നു അത്. ആ അടിത്തറ മറ്റൊരു പ്രധാന ലക്ഷ്യംകൂടി നിര്‍വ്വഹിച്ചു. നഗരത്തിന്‍റെ അടിത്തറ സാധാരണനിലയില്‍നിന്ന് ഉയര്‍ത്തിനിര്‍മ്മിച്ചതു വഴി ഇടക്കിടെ ഉണ്ടായിക്കൊണ്ടിരുന്ന വെള്ളപ്പൊക്കത്തിനെതിരെ അത് ആ നഗരത്തെ സംരക്ഷിച്ചു നിര്‍ത്തുന്ന ഫലപ്രദമായ സംവിധാനമായിത്തീര്‍ന്നു. ആ കോട്ടമതിലുകള്‍ക്കകത്ത് ഭംഗിയായി ഒരുക്കിയ പാതകളുടെ ചട്ടക്കൂട് നഗരത്തെ കൃത്യമായി വിഭജിച്ചു. സങ്കീര്‍ണ്ണമായ നാഗരികജീവിതത്തിന്വേണ്ട വിധത്തിലുള്ള കമ്പോളകേന്ദ്രങ്ങളും ക്ഷേത്രങ്ങളും ഉദ്യാനങ്ങളും യോഗസ്ഥലങ്ങളും പ്രത്യേകമായി അവിടെ നിര്‍മ്മിച്ചിട്ടുണ്ടായിരുന്നു. പുറത്തുനിന്നു നോക്കിയാല്‍ അവയെല്ലാം വെറും ബഹുനില കെട്ടിടങ്ങള്‍ പോലെ കാണപ്പെട്ടു. അവയില്‍ നിന്ന് ഒരു ധനികഭവനം തിരിച്ചറിയുവാനുള്ള മാര്‍ഗ്ഗം അതിന്‍റെ വലിപ്പം നിരീക്ഷിക്കുകയെന്നതായിരുന്നു.
കാശ്മീരിന്‍റെ പ്രകൃതിദത്തമായ വര്‍ണ്ണസുരഭിലതക്കു വിരുദ്ധമായി ശ്രീ നഗരത്തിന്‍റെ വര്‍ണ്ണങ്ങള്‍ ചാരനിറങ്ങളിലും നീലയിലും വെള്ളയിലുമൊതുങ്ങി. ശുചിത്വത്തിന്‍റെയും ചിട്ടയുടെയും സുബോധത്തിന്‍റെയും ഒരു ചിത്രമായിരുന്നു ആ നഗരം. ഏകദേശം ഇരുപതിനായിരത്തോളം വരുന്ന ആളുകള്‍ ശ്രീനഗറിനെ തങ്ങളുടെ ദേശമായി കരുതി. ഇപ്പോഴിതാ കൈലാസപര്‍വ്വതത്തില്‍നിന്നും ഇരുന്നൂറുപേര്‍കൂടി അവിടെ എത്തിച്ചേര്‍ന്നിരിക്കുന്നു. വര്‍ഷങ്ങള്‍ക്കു മുന്‍പുള്ള ആ ഭീഷണമായ ദിനം തൊട്ട് അന്നുവരെ താനനുഭവിച്ചിട്ടില്ലാത്ത വിധത്തില്‍ മനസ്സിന് ഭാരക്കുറവ് അനുഭവപ്പെടുന്നതുപോലെ ആ ഗോത്രമേധാവിക്കു തോന്നി.
ഞാന്‍ രക്ഷപ്പെട്ടിരിക്കുന്നു. ഇവിടെ എനിക്കൊരു പുതിയ തുടക്കമിടാന്‍ സാധിക്കും. എനിക്കിനി എല്ലാം മറക്കാം.

ശ്രീനഗരത്തിനു പുറത്ത് കുടിയേറ്റക്കാര്‍ക്കുള്ള താവളത്തിലേക്കാണ് ആ സംഘം സഞ്ചരിച്ചത്. നഗരത്തിന്‍റെ തെക്കു ഭാഗത്ത് വേറിട്ട ഒരു തറയ്ക്കു മുകളിലാണ് ആ കൂടാരം നിര്‍മ്മിച്ചിരുന്നത്. ആ താവളത്തിനു തൊട്ട് പുറത്തുണ്ടായിരുന്ന വിദേശികള്‍ക്കുള്ള കാര്യാലയത്തിലേക്ക് നന്തി ശിവനേയും അവന്‍റെ ഗോത്രസംഘത്തേയും നയിച്ചു. ചെറുപ്പക്കാരനായ ഒരു ഉദ്യോഗസ്ഥനോടൊത്ത് അയാള്‍ ഉടന്‍ തിരിച്ചെത്തി. സ്ഥിരമായി ശീലിച്ച ഒരു ചിരിയുടെ അകമ്പടിയോടെ കൈ കൂപ്പി ഔപചാരികമായി നമസ്തേ പറഞ്ഞുകൊണ്ട് അയാള്‍ അവരെ അഭിവാദ്യം ചെയ്തു. “മെലൂഹയിലേക്ക് സ്വാഗതം. ഞാന്‍ ചിത്രാംഗദന്‍. നിങ്ങളുടെ കാര്യങ്ങളുടെ ചുമതലയുള്ള ഉദ്യോഗസ്ഥനാണ് ഞാന്‍. ഇവിടത്തെ താമസത്തിനിടയില്‍ ഏതാവശ്യ ത്തിനും നിങ്ങള്‍ക്ക് സമീപിക്കാവുന്ന ഒരാള്‍. നിങ്ങളുടെ നേതാവിന്‍റെ പേര് ശിവന്‍ എന്നാണെന്ന് ഞാന്‍ വിശ്വസിക്കുന്നു. അദ്ദേഹം ഒന്നു മുന്നോട്ടു കടന്നു വരുമോ?”
ശിവന്‍ ഒരടി മുന്നോട്ടു വെച്ചു. “ഞാനാണ് ശിവന്‍.”
“നല്ലത്.” ചിത്രാംഗദന്‍ പറഞ്ഞു. “നിങ്ങളുടെ വിവരങ്ങള്‍ രേഖപ്പെടുത്താനുള്ള മേശയ്ക്കടുത്തേക്ക് എന്നോടൊപ്പം ഒന്നു വരാമോ? നിങ്ങളുടെ ഗോത്രത്തിന്‍റെ ചുമതലക്കാരനായി നിങ്ങളുടെ പേരാണ് രേഖപ്പെടുത്താന്‍ പോകുന്നത്. അവരുമായുള്ള ഏത് ആശയവിനിമയ പ്രക്രിയയും ഇനി നിങ്ങളിലൂടെയായിരിക്കും. ഈ ഗോത്രത്തിന്‍റെ നിയുക്ത മേധാവി നിങ്ങളായതിനാല്‍ നിങ്ങളുടെ ഗോത്രത്തിനകത്ത് ഞങ്ങളുടെ നിര്‍ദ്ദേശങ്ങള്‍ നടപ്പാക്കേണ്ടതിന്‍റെ സര്‍വ്വ ചുമതലയും നിങ്ങള്‍ക്കായിരിക്കും.
ചിത്രാംഗദന്‍റെ ഔദ്യോഗിക പ്രഭാഷണത്തിനിടയ്ക്ക് കടന്നു കയറി നന്തി ശിവനോടിങ്ങനെ പറഞ്ഞു: “പ്രഭോ, അങ്ങ് അനുവദിക്കുമെങ്കില്‍ ഞാന്‍ കുടിയേറ്റക്കാരുടെ പാര്‍പ്പിടത്തില്‍ചെന്ന് അവര്‍ക്കു താമസിക്കാനാവശ്യമായ താത്ക്കാലിക സംവിധാനങ്ങള്‍ ഏര്‍പ്പെടുത്താം.”
നന്തി അയാളുടെ പ്രഭാഷണപ്രവാഹത്തിന് തടസ്സമുണ്ടാക്കിയപ്പോള്‍ സദാ പ്രകാശിതമായ ചിത്രാംഗദന്‍റെ മുഖം ഒരു അണുവിടനേരത്തേക്ക് ഒളിമങ്ങി. എന്നാല്‍ തല്‍ക്ഷണം തന്‍റെ സംയമനം വീണ്ടെടുത്ത അയാളുടെ മുഖം വീണ്ടും പ്രകാശമാനമായി. ശിവന്‍ തിരിഞ്ഞ് നന്തിയെ നോക്കി.
“തീര്‍ച്ചയായും താങ്കള്‍ക്കങ്ങനെ ചെയ്യാം. നന്തി, അതിനായി നിങ്ങളെന്‍റെ അനുമതി ചോദിക്കണമെന്നില്ല.” ശിവന്‍ പറഞ്ഞു. “പക്ഷേ, അതിനുപകരം നിങ്ങളെനിക്കൊരു വാക്കു തരണം, സുഹൃത്തേ.”
“നിശ്ചയമായും, പ്രഭോ.” അല്പമൊന്ന് തലകുനിച്ച് നന്തി പ്രതിവചിച്ചു.
“എന്നെ ശിവനെന്നു വിളിക്കുക, പ്രഭോ എന്നു വിളിക്കേണ്ട.” ഒരു വികൃതസ്മിതത്തോടെ ശിവന്‍ പറഞ്ഞു. “ഞാന്‍ നിങ്ങളുടെ ചങ്ങാതിയാണ്, മേധാവിയല്ല.”
അതിശയത്തോടെ നന്തി തല ഉയര്‍ത്തിനോക്കി. ഒരിക്കല്‍കൂടി തല കുനിച്ചുകൊണ്ട് അയാള്‍ പറഞ്ഞു. “ശരി പ്രഭോ! ഓ, അല്ല, ശരി ശിവാ.”
ശിവന്‍ ചിത്രാംഗദനെ നോക്കി. എന്തോ കാരണത്താല്‍ അയാളുടെ മുഖത്തെ മന്ദഹാസമിപ്പോള്‍ അകൃത്രിമമായിത്തീര്‍ന്നിരുന്നു. “ആട്ടെ ശിവാ, നിങ്ങളുടെ വിവരങ്ങള്‍ രേഖപ്പെടുത്തുന്നതിനുള്ള മേശയ്ക്കടുത്തേക്ക് എന്നോടൊപ്പം വന്നാല്‍ നമുക്കാ ഔദ്യോഗികമായ ഔപചാരികതകള്‍ പെട്ടെന്ന് പൂര്‍ത്തിയാക്കാം.”

പുതുതായി രേഖകളില്‍ ഉള്‍പ്പെടുത്തപ്പെട്ട ഗോത്രവര്‍ഗ്ഗക്കാര്‍ കുടിയേറ്റക്കാര്‍ക്കുള്ള താവളത്തിലെ പാര്‍പ്പിടങ്ങളിലേക്കു ചെല്ലുമ്പോള്‍ നന്തി പടി വാതില്ക്കല്‍ നില്പുണ്ടായിരുന്നു; അയാള്‍ അവരെ അകത്തേക്കു നയിച്ചു. ആ താവളത്തിലെ പാതകള്‍ ശ്രീനഗറിലെ പാതകള്‍ പോലെത്തന്നെ ആയിരുന്നു. കിഴക്കു പടിഞ്ഞാറ്, തെക്കുവടക്ക് ദിശകളിലായി കള്ളികള്‍ പോലെയായിരുന്നു അവയുടെ കിടപ്പ്. ശിവന്‍റെ ദേശത്തെ വൃത്തിഹീനമായ പാതകളില്‍നിന്നു വിരുദ്ധമായി വളരെ ശ്രദ്ധാപൂര്‍വ്വം കല്ലുകള്‍ പാകിയ നടപ്പാതകളായിരുന്നു ഇവിടെ ഉണ്ടായിരുന്നത്. എന്നാലും ആ പാതകള്‍ക്കെന്തോ അസാധാരണത്വമുള്ളതായി അയാള്‍ക്കു തോന്നി.
“നന്തി, പാതയുടെ മധ്യത്തിലൂടെ വ്യത്യസ്തമായ നിറത്തിലുള്ള കല്ലുകള്‍ പാകിയിട്ടുള്ളത് എന്തിനാണ്?” ശിവന്‍ ചോദിച്ചു.
“അടിഭാഗത്തുകൂടെയുള്ള അഴുക്കുചാലുകളെ മറയ്ക്കുന്നതിനാണ്, ശിവാ. ഈ താവളത്തിലെ സകല അഴുക്കുവെള്ളവും ഈ ചാലിലൂടെ പുറത്തുപോകും. ഈ കുടിയേറ്റ താവളം വെടിപ്പുള്ളതും സ്വച്ഛവുമാണെന്ന് ഉറപ്പുവരുത്തുവാനാണ് ഈ സംവിധാനം.”
ഏതാണ്ട് ഒരു ഒഴിയാബാധപോലെയുള്ള അതിസൂക്ഷ്മമായ ആ ആസൂത്രണ മികവിനെക്കുറിച്ചോര്‍ത്ത് ശിവന്‍ അതിശയിച്ചു.
തങ്ങള്‍ക്കുവേണ്ടി നീക്കി വെച്ചിട്ടുള്ള വലിയ കെട്ടിടത്തിലേക്ക് ഗുണന്മാര്‍ എത്തിച്ചേര്‍ന്നു. മെലൂഹയിലേക്കു വരുവാനുള്ള തീരുമാനമെടുത്ത അവരുടെ നേതാവിന്‍റെ വിവേകത്തിന് എണ്ണമറ്റതവണ അവര്‍ നന്ദി പറഞ്ഞു. ഓരോ കുടുംബത്തിനും താമസിക്കുവാനായി വെവ്വേറെ പാര്‍പ്പിടസൗകര്യം ആ മൂന്നുനില കെട്ടിടത്തില്‍ ഉണ്ടായിരുന്നു. ഓരോ മുറിയിലും ആളുകളുടെ പ്രതിബിംബങ്ങള്‍ കാണാവുന്ന വിധത്തിലുള്ള ചെമ്പുതകിടുകള്‍ ചുമരുകളില്‍ സ്ഥാപിച്ചിരുന്നതടക്കം നിരവധി ആഡംബരപൂര്‍ണ്ണമായ സാധനസാമഗ്രികള്‍ ഉണ്ടായിരുന്നു. ഓരോ മുറിയിലും വെടിപ്പുള്ള കിടക്കവിരികളും തൂവ്വാലകളും വസ്ത്രങ്ങള്‍ പോലും ഉണ്ടായിരുന്നു. തുണികള്‍ തൊട്ടുനോക്കി അദ്ഭുതത്തോടെ ശിവന്‍ ചോദിച്ചു: “എന്താണീ വസ്തു?”
“അത് പരുത്തിയാണ്, ശിവാ. ഈ ചെടി ഞങ്ങളുടെ നാട്ടില്‍ വളരുന്നുണ്ട്. അതില്‍നിന്നാണ് താങ്കളിപ്പോള്‍ പിടിച്ചിരിക്കുന്ന വസ്ത്രങ്ങള്‍ രൂപപ്പെടുത്തി പരിഷ്കരിച്ചെടുക്കുന്നത്.” ചിത്രാംഗദന്‍ ആവേശപൂര്‍വ്വം പറഞ്ഞു.
സൂര്യപ്രകാശവും ചൂടും ലഭിക്കുന്നതിനായി ഓരോ ചുമരിലും വിശാലമായ ചിത്രജാലകമുണ്ടായിരുന്നു. ഓരോ ചുമരിലുമുണ്ടായിരുന്ന ദ്വാരങ്ങള്‍ തിരിതാഴ്ത്തിവെച്ച ലോഹദണ്ഡുകളെ താങ്ങിനിര്‍ത്തി. വെളിച്ചത്തിനുവേണ്ടിയാണ് അങ്ങനെ ചെയ്തിരുന്നത്. ഓരോ മുറിയോടും ചേര്‍ന്ന് ഒരു കുളിമുറിയുണ്ടായിരുന്നു. ചെരിഞ്ഞ തറയിലൂടെ ഒഴുകുന്ന വെള്ളം അവിടെയുണ്ടായിരുന്ന ദ്വാരത്തിലൂടെ പുറത്തേക്കൊഴുകിപ്പോകും. ഓരോ കുളിമുറിയിലും തറയില്‍ കല്ലുപടുത്തുണ്ടാക്കിയ ഒരു പാത്രമുണ്ടായിരുന്നു. ഏറ്റവും താഴെ വലിയൊരു ദ്വാരത്തിലായിരുന്നു അതിന്‍റെ അവസാനം. ഈ സൂത്രത്തിന്‍റെ ഉദ്ദേശ്യം ആ ഗോത്രവര്‍ഗ്ഗത്തിന് നിഗൂഢമായിരുന്നു. വശത്തെ ഭിത്തിയിലുണ്ടായിരുന്ന ഒരു സാധനം തിരിച്ചാല്‍ വെള്ളം പുറത്തേക്കൊഴുകും.
“മന്ത്രവിദ്യ.” ഭദ്രന്‍റെ അമ്മ മന്ത്രിച്ചു.
ആ കെട്ടിടത്തിന്‍റെ പ്രധാന കവാടത്തിനോടുചേര്‍ന്ന് ഒരു വീടുണ്ടായിരുന്നു. ശിവനെ അഭിവാദ്യം ചെയ്തുകൊണ്ട് ഒരു വൈദ്യശ്രേഷ്ഠയും ശുശ്രൂഷക*യും ആ വീട്ടില്‍നിന്നും പുറത്തുവന്നു. ഗോതമ്പിന്‍റെ നിറവും ഒതുങ്ങിയ ശരീരവുമുണ്ടായിരുന്ന ഒരു സ്ത്രീയായിരുന്നു ആ വൈദ്യശ്രേഷ്ഠ. അരയില്‍ ചുറ്റിക്കെട്ടി പാദം വരെ മറച്ചിരുന്ന വെളുത്ത വസ്ത്രമായിരുന്നു അവര്‍ ധരിച്ചിരുന്നത്. മെലൂഹന്മാര്‍ അതിനെ ദോത്തി എന്നു വിളിച്ചു. കുറച്ചുകൂടി വലിപ്പം കുറഞ്ഞ ഒരു വസ്ത്രംകൊണ്ട് നെഞ്ച് മറച്ച് ചുറ്റിക്കെട്ടിയിരുന്നു. അംഗവസ്ത്രം എന്നു പേരുള്ള മറ്റൊരു തുണി ചുമലിലൂടെ തൂങ്ങിക്കിടപ്പുണ്ടായിരുന്നു. അവരുടെ നെറ്റിയുടെ മദ്ധ്യത്തില്‍ ഒരു വെളുത്ത പൊട്ടു ണ്ടായിരുന്നു. ഉച്ചിയില്‍ കുറച്ചുമുടിമാത്രം ബാക്കിവെച്ച് തല മുഴുവനും മുണ്ഡനം ചെയ്തിരുന്നു. ചോട്ടി (കുടമ) എന്നാണ് അത് അറിയപ്പെട്ടിരുന്നത്. ജനാവു എന്ന് പേരുള്ള അയഞ്ഞ ഒരു നൂല്‍ ഇടതുതോളില്‍നിന്നും ഉദരത്തിനു മുകളിലൂടെ വലതുവശത്തേക്കു നീണ്ടു കിടന്നു.
അവരെ കണ്ടപ്പോള്‍ നന്തി ശരിക്കും ഒന്നു വിറച്ചു. ആദരസൂചകമായി നമസ്തേ പറഞ്ഞുകൊണ്ട് അയാള്‍ പറഞ്ഞു: “മഹതി, ആയുര്‍വതി! ഭവതിയുടെ ഔന്നത്യത്തിലുള്ള ഒരു വൈദ്യശ്രേഷ്ഠയെ ഞാനിവിടെ പ്രതീക്ഷിച്ചിരുന്നില്ല.”
ആയുര്‍വതി നന്തിയെ നോക്കി മന്ദഹസിച്ച് ഭവ്യതയോടെ നമസ്തേ പറഞ്ഞു. “സേനാപതേ, പുറത്തു നടന്നു ജോലിചെയ്യുന്നതില്‍നിന്നു ലഭിക്കുന്ന അനുഭവങ്ങളാണ് നല്ലതെന്ന് ഞാന്‍ ഉറച്ചുവിശ്വസിക്കുന്നു. എന്‍റെ സംഘം എന്നെ കണിശമായി പിന്തുടരുന്നു. എങ്കിലും താങ്കളെ തിരിച്ചറിയാന്‍ കഴിയാത്തതില്‍ എനിക്കു വിഷമമുണ്ട്. നമ്മള്‍ മുന്‍പ് കണ്ടിട്ടുണ്ടോ?”
“മഹതി, എന്‍റെ പേര് നന്തി, പടനായകന്‍.” നന്തി പ്രതിവചിച്ചു. “നമ്മള്‍ മുന്‍പു കണ്ടിട്ടില്ല. എങ്കിലും ഈ ദേശത്തെ ഏറ്റവും മികച്ച വൈദ്യശ്രേഷ്ഠയായ ഭവതിയെ അറിയാത്തവരായി ആരുണ്ട്?”
“പടനായകന്‍ നന്തി, നന്ദി.” തീര്‍ത്തും അമ്പരന്നതുപോലെ കാണപ്പെട്ട ആയുര്‍വതി പറഞ്ഞു “പക്ഷേ, താങ്കള്‍ കാര്യങ്ങള്‍ പെരുപ്പിച്ചു പറയുകയാണെന്ന് എനിക്കു തോന്നുന്നു. എന്നേക്കാള്‍ എത്രയോ മികവുറ്റവരുണ്ട്.” പെട്ടെന്ന് ശിവന്‍റെ നേരെ തിരിഞ്ഞ് ആയുര്‍വതി തുടര്‍ന്നു “മെലൂഹയിലേക്കു സ്വാഗതം.ഞാന്‍ ആയുര്‍വതി. നിങ്ങളുടെ നിയുക്ത വൈദ്യശ്രേഷ്ഠ. നിങ്ങളീ താവളത്തില്‍ താമസിക്കുന്നിടത്തോളം കാലം നിങ്ങളുടെ സഹായത്തിനായി ഞാനും എന്‍റെ ശുശ്രൂഷകരും ഇവിടെ ഉണ്ടായിരിക്കും.”
ശിവനില്‍നിന്നും പ്രതികരണമൊന്നും കാണാഞ്ഞ് ചിത്രാംഗദന്‍ തന്‍റെ അചഞ്ചലമായ ശബ്‍ദത്തില്‍ പറഞ്ഞു: “ഇതെല്ലാം താത്ക്കാലിക പാര്‍പ്പിടങ്ങളാണ്, ശിവന്‍. നിങ്ങളുടെ ഗോത്രത്തിനു യഥാര്‍ത്ഥത്തില്‍ നല്കാന്‍പോകുന്ന വീടുകള്‍ ഇതിലും എത്രയോ സൗകര്യമുള്ളവയാണ്. രോഗപ്രതിരോധത്തിന്‍റെ ഭാഗമായുള്ള സംസര്‍ഗ്ഗനിയന്ത്രണം നിലവിലുള്ള ഏഴുദിവസക്കാലം മാത്രമേ നിങ്ങള്‍ ഇവിടെ താമസിക്കേണ്ടതായി വരികയുള്ളൂ.”
“ഓ, അല്ല സുഹൃത്തേ! ഈ പാര്‍പ്പിടം തന്നെ എത്രയോ സൗകര്യപ്രദം. ഞങ്ങള്‍ സങ്കല്പിച്ചതിനേക്കാളൊക്കെ അപ്പുറം. മൗസി (ചെറിയമ്മ) എന്തു പറയുന്നു?” ഭദ്രന്‍റെ അമ്മയെ നോക്കി ഇളിച്ചുകൊണ്ട് ശിവന്‍ പറഞ്ഞു. പിന്നെ ചിത്രാംഗദന്‍റെ നേരെ നോക്കി മുഖം ചുളിച്ച് അവന്‍ ചോദിച്ചു “എന്തിനാണീ സംസര്‍ഗ്ഗനിയന്ത്രണം?”
നന്തി ഇടപെട്ടു: “ശിവാ, സംസര്‍ഗ്ഗനിയന്ത്രണം വെറുമൊരു മുന്‍കരുതലാണ്. മെലൂഹയില്‍ അത്രയേറെ രോഗങ്ങളൊന്നുമില്ല. ചിലപ്പോള്‍ കുടിയേറ്റക്കാര്‍ രോഗങ്ങളുമായി വന്നേക്കാം. ഈ ഏഴുദിവസത്തിന്‍റെ കാലയളവിനുള്ളില്‍ വൈദ്യന്മാര്‍. നിങ്ങളെ നിരീക്ഷിക്കുകയും രോഗങ്ങളെന്തെങ്കിലുമുണ്ടെങ്കില്‍ ചികിത്സിച്ചു ഭേദപ്പെടുത്തുകയും ചെയ്യും.”
“രോഗങ്ങളെ നിയന്ത്രിക്കുവാനായി നിങ്ങള്‍ ചെയ്യേണ്ടത് ശുചിത്വനിലവാരം കര്‍ശനമായി പാലിക്കുകയെന്നതാണ്.”ആയുര്‍വതി പറഞ്ഞു.
നന്തിയെനോക്കി വികൃതമായ ചിരിയോടെ ശിവന്‍ മന്ത്രിച്ചു: “ശുചിത്വനിലവാരം?”
ക്ഷമായാചനം സൂചിപ്പിക്കുന്നതുപോലെ നന്തിയുടെ നെറ്റിയില്‍ ചുളിവുകള്‍ വീണു. അതേസമയംതന്നെ ഇണക്കം പുലര്‍ത്തണമെന്ന് സൂചിപ്പിക്കുന്ന മട്ടില്‍ അയാള്‍ കൈകൊണ്ട് മൃദുവായി ഒരാംഗ്യം കാണിച്ചു. അയാള്‍ ശബ്‍ദം താഴ്ത്തി പറഞ്ഞു: “അതുമായി സഹകരിച്ചു പോകൂ, ശിവാ. മെലൂഹയില്‍ ഞങ്ങള്‍ ചെയ്യേണ്ടുന്ന ഒരു കാര്യമാണിത്. ഈ ദേശത്തെ ഏറ്റവും മികവുറ്റ വൈദ്യശ്രേഷ്ഠയായാണ് ആയുര്‍വതി പരിഗണിക്കപ്പെടുന്നത്.”
“നിങ്ങള്‍ക്കിപ്പോള്‍ ഒഴിവാണെങ്കില്‍ നിങ്ങള്‍ക്കുവേണ്ട നിര്‍ദ്ദേശങ്ങള്‍ ഞാനിപ്പോള്‍തന്നെ തരാം.” ആയുര്‍വതി പറഞ്ഞു.
“ശരി” ശിവന്‍ പറഞ്ഞു.

വൈകുന്നേരം ഹാര്‍ദ്ദമായ അത്താഴത്തിനുശേഷം ഗുണന്മാര്‍ക്ക് അവരവരുടെ മുറിയില്‍വെച്ച് ഒരു ഔഷധപാനീയം നല്കപ്പെട്ടു.
“ഛീ” മുഖം ചുളിച്ചുകൊണ്ട് ഭദ്രന്‍ കൊഞ്ഞനം കുത്തി “ഇതിന് യാക്ക് മൂത്രത്തിന്‍റെ സ്വാദാണ്!”
“യാക്ക് മൂത്രത്തിന്‍റെ സ്വാദ് നിനക്കെങ്ങനെ അറിയാം?” ഉറക്കെ ചിരിച്ചുകൊണ്ട് ശിവന്‍ ചങ്ങാതിയുടെ മുതുകില്‍ കളിയായി അടിച്ചു. “ഇനി നിന്‍റെ മുറിയിലേക്കു പോ. എനിക്കുറങ്ങണം.”
“നീ കിടക്കകള്‍ കണ്ടോ? ജീവിതത്തില്‍ ലഭിക്കാവുന്ന ഏറ്റവും നല്ല ഉറക്കമായിരിക്കും ഇനി കിട്ടുക.”
“ഞാന്‍ കിടക്ക കണ്ടെടോ!” ശിവന്‍ ചിരിച്ചു. “എനിക്കിനി അതനുഭവിക്കണം. താന്‍ പുറത്തിറങ്ങ്.”
പൊട്ടിച്ചിരിച്ചുകൊണ്ട് ഭദ്രന്‍ ശിവന്‍റെ മുറിയില്‍നിന്നും പുറത്തിറങ്ങി. അസാധാരണമാം വിധം മൃദുലമായ ശയ്യകളെ പ്രതി ആവേശം കൊണ്ടത് അവന്‍ മാത്രമായിരുന്നില്ല. ജീവിതത്തിലെ ഏറ്റവും സുഖകരമായ കാര്യമെന്ന്അവര്‍ പ്രതീക്ഷിച്ചിരുന്ന ആ ഉറക്കത്തിനുവേണ്ടി ആ ഗോത്രവര്‍ഗ്ഗം മുഴുവനും അവരുടെ മുറികളിലേക്ക് പാഞ്ഞു. അവര്‍ പ്രതീക്ഷിക്കാത്ത ഒന്ന് അവരെ അകത്ത് കാത്തിരിപ്പുണ്ടായിരുന്നു.

ശിവന്‍ ഇടയ്ക്കിടെ കിടക്കയില്‍ തിരിഞ്ഞും മറിഞ്ഞും കിടന്നു. ഓറഞ്ച് വര്‍ണ്ണത്തിലുള്ള ഒരു ദോത്തിയാണ് അവന്‍ ഉടുത്തിരുന്നത്. പുലിത്തോല്‍ കഴുകാനായി കൊണ്ടുപോയിരുന്നു – കാരണം ശുചിത്വവിഷയം. പരുത്തി കൊണ്ടുള്ള അവന്‍റെ അംഗവസ്ത്രം ചുമരിനടുത്തുള്ള ഉയരം കുറഞ്ഞ ഒരു കസേരയില്‍ കിടപ്പുണ്ടായിരുന്നു. പകുതി കത്തിത്തീര്‍ന്ന ചില്ലം ആ മേശപ്പുറത്ത് അനാഥമായി കിടപ്പുണ്ടായിരുന്നു.
ഈ നശിച്ച കിടക്ക വല്ലാതെ പതുപതുത്തതാണ്. ഇതില്‍ക്കിടന്ന് ഉറങ്ങുക സാധ്യമല്ല!
ശിവന്‍ ഒരു കിടക്കവിരിയെടുത്ത് നിലത്തിട്ട് അതില്‍കിടന്നു. അത് കുറച്ചുകൂടി ഭേദമായിരുന്നു. ഉറക്കം അറിയാതെ അരിച്ചരിച്ച് അയാളിലേക്കു വരുന്നുണ്ടായിരുന്നു. പക്ഷേ, നാട്ടില്‍ പതിവുള്ളതുപോലെ ആ ഉറക്കത്തിനത്ര ആഴമുണ്ടായിരുന്നില്ല. തന്‍റെ കുടിലിനകത്തെ തണുത്ത പരുക്കന്‍ തറ അയാള്‍ക്കു നഷ്‍ടപ്പെട്ടിരുന്നു. കൈലാസപര്‍വ്വതത്തില്‍ നിന്നുള്ള തണുത്ത രൂക്ഷമായ കാറ്റ് അവനപ്പോള്‍ നഷ്‍ടപ്പെട്ടിരുന്നു. തനിക്കു സുഖം നല്കിയിരുന്ന ആ പുലിത്തോലിന്‍റെ നാറ്റം അവനു നഷ്‍ടമായി. ഇപ്പോഴത്തെ ചുറ്റുപാടുകള്‍ അമിതമായ സുഖസൗകര്യങ്ങള്‍ നിറഞ്ഞതായിരുന്നുവെങ്കിലും അവര്‍ അപരിചിതവും അന്യവുമായിരുന്നു.
പതിവുപോലെ, സ്വന്തം സഹജവാസന സത്യം പുറത്തുകൊണ്ടുവന്നു:
മുറിയല്ല പ്രശ്നം. നീയാണ്.
താന്‍ വിയര്‍ത്തുകൊണ്ടിരിക്കുകയാണെന്ന് അപ്പോഴാണ് ശിവന്‍ ശ്രദ്ധിച്ചത്. തണുത്ത ഇളംകാറ്റുണ്ടായിരുന്നിട്ടും അവന്‍ അവിരാമം വിയര്‍ത്തുകൊണ്ടിരുന്നു. ആ മുറി ചെറുതായി കറങ്ങുന്നതുപോലെ അവന് തോന്നി. തന്‍റെ ശരീരം തന്നില്‍നിന്നും ആരോ പുറത്തേക്കു വലിച്ചെടുക്കുന്നതുപോലെ അവന് അനുഭവപ്പെട്ടു. കൊടുംതണുപ്പുകൊണ്ടു മരവിച്ച അവന്‍റെ കാല്‍വിരല്‍ തീയില്‍പെട്ടതുപോലെ തോന്നി. യുദ്ധത്തിന്‍റെ മുറിപ്പാടുകള്‍ നിറഞ്ഞ ഇടതുകാല്‍മുട്ട് പുറത്തേക്കു നീണ്ടുവരുന്നതായി അവന് തോന്നി. തളര്‍ച്ചയും വേദനയും അനുഭവിക്കുന്ന തന്‍റെ പേശികളെ ഏതോ വലിയൊരു കൈ ഉഴിഞ്ഞ് രൂപപ്പെടുത്തുന്നതായി അവനനുഭവപ്പെട്ടു. മുന്‍പൊരുദിവസം കുഴതെറ്റിക്കിടന്നിരുന്ന ഒരിക്കലും ഭേദമാകാത്ത അവന്‍റെ തോളെല്ല് ആ സന്ധിയുടെ പുനസ്സംവിധാനത്തിന്‍റെ ഭാഗമായി പേശികളെ പിളര്‍ക്കുന്നതു പോലെ തോന്നി. ആ പേശികള്‍ അസ്ഥികളുടെ ദൗത്യത്തിനു കീഴടങ്ങുന്നതായി കാണപ്പെട്ടു.
ശ്വസിക്കുന്നത് ഒരു അദ്ധ്വാനമായിരുന്നു. ശ്വാസകോശങ്ങളെ സഹായിക്കുവാനായി അവന്‍ വാ തുറന്നു. പക്ഷേ, ആവശ്യമായ വായു അകത്തേക്കു കടന്നുവന്നില്ല. ശിവന്‍ തന്‍റെ സര്‍വ്വശക്തിയുമെടുത്ത് ശ്രദ്ധാപൂര്‍വ്വം കഴിവതും വിസ്താരത്തില്‍ വാ തുറന്നുപിടിച്ച് കഴിയാവുന്ന വിധത്തില്‍ വായു ഉള്ളിലേക്കു വലിച്ചു. അല്പം ദയവുള്ള കാറ്റ് ജനാലയിലൂടെ അകത്തേക്കു കടക്കാന്‍ ശ്രമിച്ചപ്പോള്‍ ജാലകവിരികള്‍ ഉലഞ്ഞു. വായുവിന്‍റെ പൊടുന്നനെയുള്ള കുതിപ്പ് ശിവന്‍റെ ശരീരത്തെ അല്പമൊന്ന് അയച്ചു. പിന്നെ ആ യുദ്ധം വീണ്ടും ആരംഭിച്ചു. വളരെ ശ്രദ്ധാപൂര്‍വ്വം തന്‍റെ ആര്‍ത്തിപൂണ്ട ശരീരത്തിലേക്ക് അവന്‍ അതിശക്തമായി വായു വലിച്ചുകടത്തി.
ടക്ക്! ടക്ക്!
വാതിലിലെ നേര്‍ത്തമുട്ട് ശിവനെ ജാഗരൂകനാക്കി. ഒരുനിമിഷനേരം അവന്‍റെ ശ്രദ്ധ പതറി. അപ്പോഴും അവന്‍ ഉറക്കെ ശ്വാസം വലിച്ചു. ചുമല്‍ കൊളുത്തി വലിച്ചു. പരിചിതമായ ആ വേദന അവിടെ ഇല്ലായിരുന്നു. അവന്‍ കാല്‍മുട്ടിലേക്കു നോക്കി. അവിടെയിപ്പോള്‍ ഒട്ടും വേദനയില്ലായിരുന്നു. മുറിപ്പാട് അപ്രത്യക്ഷമായിരുന്നു. അപ്പോഴും ശ്വാസം കിട്ടാനായി ഒരിക്കല്‍കൂടി അവന്‍ ഊക്കോടെ വലിച്ചു. അവനിപ്പോള്‍ കാലിന്‍റെ പെരുവിരലിലേക്കു നോക്കി. ഇപ്പോള്‍ അത് പൂര്‍ണ്ണമായ ആകൃതി പൂണ്ടിരുന്നു. അത് പരിശോധിക്കുവാനായി അവന്‍ കുനിഞ്ഞു. വര്‍ഷങ്ങള്‍ക്കു ശേഷം ആദ്യമായി അവന്‍റെ പെരുവിരല്‍ അനക്കിയപ്പോള്‍ ഞൊട്ടയിടുന്ന ഒരു ശബ്‍ദം ആ മുറിയില്‍ മുഴങ്ങി. അപ്പോഴും അവന്‍ ഉറക്കെ ശ്വാസം വലിച്ചു വിട്ടു. തണുപ്പിന്‍റെ അപരിചിതമായ തുടിപ്പ് അവന്‍റെ കഴുത്തില്‍ അവനനുഭവപ്പെട്ടു. വല്ലാത്ത തണുപ്പ്.
ടക്ക്! ടക്ക്! ഇപ്പോള്‍ ആ ശബ്‍ദത്തിന് അല്പംകൂടി നിര്‍ബന്ധബുദ്ധിയുള്ളതുപോലെ തോന്നി.
അമ്പരന്നുപോയ ശിവന്‍ പാടുപെട്ട് കാലിലൂന്നി എഴുന്നേറ്റ് അല്പം ചൂടിനായി അംഗവസ്ത്രം കഴുത്തിലേക്ക് വലിച്ചിട്ട് വാതില്‍ തുറന്നു.
ഇരുട്ട് മുഖത്ത് മൂടുപടം വിരിച്ചുവെങ്കിലും ശിവന് ഭദ്രനെ തിരിച്ചറിയാന്‍ കഴിഞ്ഞു. പരിഭ്രമിച്ച സ്വരത്തില്‍ അവന്‍ മന്ത്രിച്ചു “ശിവാ, ഇത്ര വൈകി നിന്നെ ബുദ്ധിമുട്ടിക്കേണ്ടിവന്നതില്‍ വിഷമമുണ്ട്. അമ്മയ്ക്ക് ഭയങ്കരപനി. ഞാനെന്താണ് ചെയ്യേണ്ടത്?”
ഉള്‍പ്രേരണയാല്‍ ശിവന്‍ ഭദ്രന്‍റെ നെറ്റിയില്‍ തൊട്ടു “ഭദ്രാ നിനക്കും പനിയുണ്ട്. നീ നിന്‍റെ മുറിയിലേക്ക് പോ. ഞാന്‍ വൈദ്യശ്രേഷ്ഠയെ വിളിക്കാം.”
ശിവന്‍ ഇടനാഴിയിലൂടെ പടികള്‍ ലക്ഷ്യമാക്കി ഓടുമ്പോള്‍ പരിചിതമായ ശബ്‍ദത്തില്‍ നിരവധി വാതിലുകള്‍ അവന്‍റെ മുന്നില്‍ തുറന്നു. “പെട്ടെന്നൊരു ജ്വരബാധ! സഹായിക്കണേ!”
ആ കെട്ടിടത്തോടനുബന്ധിച്ചുള്ള വൈദ്യന്മാരും ശുശ്രൂഷകരും താമസിച്ചിരുന്ന വീടിനു നേര്‍ക്ക് ശിവന്‍ പാഞ്ഞു. അവന്‍ ആ വാതിലില്‍ ആഞ്ഞുമുട്ടി. അവനെ പ്രതീക്ഷിക്കുന്ന മട്ടില്‍ ആയുര്‍വതി ഉടന്‍തന്നെ വാതില്‍ തുറന്നു. ശിവന്‍ ശാന്തമായി പറഞ്ഞു “ആയുര്‍വതി, എന്‍റെ ഗോത്രത്തിലെ ഭൂരിഭാഗം പേര്‍ക്കും എന്തോ രോഗം ബാധിച്ചിരിക്കുന്നു. അവര്‍ക്ക് നിങ്ങളുടെ സഹായം ആവശ്യമായിരിക്കുന്നു. ദയവായി ഒന്നുവേഗം വരൂ.”
ആയുര്‍വതി ശിവന്‍റെ നെറ്റിയില്‍ തൊട്ടു “നിങ്ങള്‍ക്ക് പനിയില്ലല്ലോ?”
ശിവന്‍ തലകുലുക്കി “ഇല്ല.”
ആയുര്‍വതി അതിശയപൂര്‍വ്വം മുഖം ചുളിച്ചു. അവര്‍ തിരിഞ്ഞുനിന്ന് തന്‍റെ സഹായികളെ, വിളിച്ചു “വരൂ, അതാരംഭിച്ചു കഴിഞ്ഞിരിക്കുന്നു. നമുക്ക് പോകാം.”
ആയുര്‍വതിയും സഹായികളും ആ കെട്ടിടത്തിലേക്ക് കുതിച്ചുകയറിയപ്പോള്‍ എവിടെനിന്നോ ചിത്രാംഗദന്‍ പ്രത്യക്ഷപ്പെട്ടു “എന്തുപറ്റി?” അയാള്‍ ശിവനോടു ചോദിച്ചു.
“എനിക്കറിഞ്ഞുകൂടാ. ഞങ്ങളുടെ ഗോത്രത്തിലെ മിക്കവാറും എല്ലാവര്‍ക്കും പെട്ടെന്ന് എന്തോ രോഗം പിടിപെട്ടിരിക്കുന്നു.”
“താനും വല്ലാതെ വിയര്‍ക്കുന്നുണ്ട്.”
“വിഷമിക്കാതെ. എനിക്കു പനിയൊന്നുമില്ല. നോക്ക്, ഞാന്‍ മുറിയിലേക്കു മടങ്ങുകയാണ്. എന്‍റെ ആളുകള്‍ക്ക് എങ്ങനെയുണ്ടെന്നു നോക്കട്ടെ.”
തലയാട്ടിക്കൊണ്ട് ചിത്രാംഗദന്‍ പറഞ്ഞു “ഞാന്‍ നന്തിയെ വിളിക്കാം.”
ചിത്രാംഗദന്‍ നന്തിയെ അന്വേഷിച്ച് ഓടിപ്പോയപ്പോള്‍ ശിവന്‍ ആ പാര്‍പ്പിടത്തിലേക്കോടി. അതിനകത്തു പ്രവേശിച്ചതും അയാള്‍ അതിശയിച്ചുപോയി. ആ കെട്ടിടത്തിനകത്ത് പന്തങ്ങളെല്ലാം കത്തിച്ചുവെച്ചിരുന്നു. ശുശ്രൂഷകര്‍ മുറികള്‍ തോറും കയറിയിറങ്ങി ചിട്ടയോടെ രോഗികള്‍ക്ക് മരുന്നുകള്‍ നല്കുകയും പരിഭ്രാന്തരായ രോഗികളോട് എന്തൊക്കെയാണ് ചെയ്യേണ്ടതെന്ന് നിര്‍ദ്ദേശിക്കുകയും ചെയ്തു. രോഗവിവരങ്ങള്‍ രേഖപ്പെടുത്തുവാനായി താളിയോലകൊണ്ടുണ്ടാക്കിയ ചെറിയൊരു കെട്ടുമായി ഒരാള്‍ ശുശ്രൂഷകര്‍ക്കൊപ്പം നടന്നു. അയാള്‍ രോഗവിവരങ്ങള്‍ കൃത്യമായി അതില്‍ കുറിച്ചുകൊണ്ടിരുന്നു. എന്ത് അത്യാഹിതസാഹചര്യവും നേരിടുവാനായി മെലൂഹന്മാര്‍ സദാ തയ്യാറായിരുന്നു. കൈകള്‍ എളിയിലൂന്നിക്കൊണ്ട് ഒരു സൈന്യാധിപന്‍ തന്‍റെ സൈനികരുടെ പ്രവര്‍ത്തനങ്ങള്‍ക്ക് മേല്‍നോട്ടം വഹിക്കുന്നതുപോലെ ആയുര്‍വതി ആ ഇടനാഴിയുടെ അറ്റത്ത് നില്പുണ്ടായിരുന്നു. ശിവന്‍ അവരുടെ അടുത്തേക്ക് ഓടിയണഞ്ഞുകൊണ്ട് ചോദിച്ചു: “മൂന്നാംനിലയിലും നാലാം നിലയിലും അവസ്ഥ എന്താണ്?”
അയാളെ നോക്കാതെതന്നെ ആയുര്‍വതി പ്രതികരിച്ചു. “ശുശ്രൂഷകര്‍ ഈ കെട്ടിടത്തിന്‍റെ എല്ലാഭാഗങ്ങളിലും എത്തിയിട്ടുണ്ട്. ഈ നിലയിലെ കാര്യങ്ങള്‍ ഏതാണ്ട് സാധാരണനിലയിലായതിനുശേഷം ഞാനവിടെ പോകാം. അടുത്ത നാഴികക്കുള്ളില്‍ രോഗികളെ പരിശോധിച്ച് ചികിത്സ നിര്‍ദ്ദേശിക്കാ നുള്ള ഏര്‍പ്പാട് ചെയ്യാം. വൈകില്ല.
“നിങ്ങളുടെ ആളുകള്‍ അസാധാരണമികവുള്ളവരാണ്. എങ്കിലും എല്ലാവരും സുഖപ്പെടണേ എന്നാണെന്‍റെ പ്രാര്‍ത്ഥന.” വിഷമത്തോടെ ശിവന്‍ പറഞ്ഞു.
ആയുര്‍വതി ശിവനെ തിരിഞ്ഞുനോക്കി. അവളുടെ പുരികക്കൊടികള്‍ അല്പം ഉയര്‍ന്നു. ഗൗരവംനിറഞ്ഞ അവളുടെ മുഖത്ത് പുഞ്ചിരിയുടെ ലാഞ്ചന “വിഷമിക്കാതെ. ഞങ്ങള്‍ മെലൂഹന്മാരാണ്. ഏതു സാഹചര്യവും കൈകാര്യം ചെയ്യാന്‍ ഞങ്ങള്‍ക്കു സാധിക്കും. എല്ലാവരും സുഖപ്പെടും.”
“ഞാനെന്തെങ്കിലും സഹായം ചെയ്യേണ്ടതുണ്ടോ?”
“ഉണ്ട്. ദയവായി ചെന്നു കുളിക്കുക.”
“എന്ത്?”
“ദയവായി ചെന്ന് ഒന്നുകുളിക്കുക. ഇപ്പോള്‍ തന്നെയാവട്ടെ.” തന്‍റെ സംഘത്തെ നിരീക്ഷിക്കുവാനായി പുറകോട്ടു തിരിയുന്നതിനിടയ്ക്ക് ആയുര്‍വതി പറഞ്ഞു. “ഒരു കാര്യം എല്ലാവരും ശ്രദ്ധിക്കണം. പതിനഞ്ചുവയസ്സില്‍ താഴെയുള്ള എല്ലാ കുട്ടികളുടെയും തല മുണ്ഡനം ചെയ്യണം. മസ്ത്രാക്ക്, നിങ്ങള്‍ ചെന്ന് രണ്ടാം ഘട്ടം നല്കേണ്ട മരുന്നുകള്‍ കൊടുക്കാന്‍ തുടങ്ങണം. അഞ്ച് വിനാഴികകള്‍ക്കകം ഞാനവിടെ എത്തിക്കൊള്ളാം.”
“ശരി, സ്വാമിനി.” വലിയൊരു തുണിസഞ്ചിയുമായി തിടുക്കത്തില്‍ പടികള്‍ കയറുന്നതിനിടയില്‍ ആ ചെറുപ്പക്കാരന്‍ പറഞ്ഞു.
“നിങ്ങളിപ്പോഴും ഇവിടെത്തന്നെ നില്പാണോ?” ശിവന്‍ പോയിട്ടില്ലെന്നു കണ്ട് ആയുര്‍വതി ചോദിച്ചു.
വര്‍ദ്ധിച്ചുകൊണ്ടിരുന്ന ക്ഷോഭം നിയന്ത്രിച്ചുകൊണ്ട് സൗമ്യതയോടെ ശിവന്‍ പറഞ്ഞു “ഞാന്‍ കുളിച്ചതുകൊണ്ട് എന്ത് വ്യത്യാസമുണ്ടാകും? എന്‍റെ ആളുകള്‍ കഷ്‍ടപ്പെടുകയാണ്. ഞങ്ങള്‍ക്കു സഹായം ലഭിക്കണം.”
“നിങ്ങളോടു തര്‍ക്കിക്കുവാനുള്ള ക്ഷമയോ സമയമോ എനിക്കില്ല. ഇപ്പോള്‍ത്തന്നെ നിങ്ങള്‍ ചെന്ന് കുളിക്കണം!” വര്‍ദ്ധിച്ചുകൊണ്ടിരുന്ന രോഷം നിയന്ത്രിക്കുവാന്‍ ശ്രമിക്കാതെ ആയുര്‍വതി പറഞ്ഞു.
തന്‍റെ വായില്‍നിന്നു കുതിച്ചു ചാടാനൊരുങ്ങിയ ശകാരവചനങ്ങളെ നിയന്ത്രിക്കുവാന്‍ അതിസാഹസികമായി ശ്രമിച്ചുകൊണ്ട് ശിവന്‍ ആയുര്‍വതിയെ രൂക്ഷമായി നോക്കി. അവന്‍റെ ചുരുട്ടിപ്പിടിച്ച മുഷ്‍ടികള്‍ക്ക് ആയുര്‍വതിയുമായി ഒന്നു തര്‍ക്കിച്ചാല്‍ കൊള്ളാമെന്നുണ്ടായിരുന്നു. പക്ഷേ, അവളൊരു സ്ത്രീയായിപ്പോയി.
ആയുര്‍വതിയും ശിവനെ രൂക്ഷമായി നോക്കി. മറ്റുള്ളവര്‍ തന്നെ അനുസരിച്ചു ശീലിച്ചവളായിരുന്നു ആയുര്‍വതി. ഒരു വൈദ്യശ്രേഷ്ഠയായിരുന്നു അവള്‍. ഒരു രോഗിയോട് ഒരുകാര്യം ചെയ്യാന്‍ നിര്‍ദ്ദേശിച്ചുകഴിഞ്ഞാല്‍ മറുചോദ്യമുന്നയിക്കാതെ ആ നിര്‍ദ്ദേശം പാലിക്കപ്പെടണമെന്ന് അവര്‍ പ്രതീക്ഷിക്കുന്നു. എന്നാല്‍ തന്‍റെ ദീര്‍ഘകാല ചികിത്സാനുഭവങ്ങള്‍ക്കിടെ ശിവനെപ്പോലെ അപൂര്‍വ്വം ചിലരെ, അതും ഉന്നതകുലത്തില്‍പ്പെട്ടവരെ അവര്‍ നേരിട്ടിട്ടുണ്ട്. അത്തരം രോഗികള്‍ക്ക് കാര്യകാരണങ്ങള്‍ യുക്തിസഹമായി വിശദീകരിച്ചുകൊടുക്കും. അവരോട് കാര്യങ്ങള്‍ നിര്‍ദ്ദേശിക്കുകയില്ല. പക്ഷേ, ഇയാളൊരു സാധാരണ കുടിയേറ്റക്കാരന്‍. അല്ലാതെ അഭിജാതവംശജനൊന്നുമല്ലല്ലോ!
കഠിനശ്രമത്തിലൂടെ ആത്മനിയന്ത്രണം പാലിച്ചുകൊണ്ട് ആയുര്‍വതി പറഞ്ഞു: “ശിവാ, നിന്‍റെ ദേഹം വിയര്‍ക്കുന്നു. നീയത് കഴുകിക്കളഞ്ഞില്ലെങ്കില്‍ അതു നിന്നെ കൊന്നുകളയും. മരിച്ചു കഴിഞ്ഞാല്‍ നിന്നെക്കൊണ്ട് നിന്‍റെ ഗോത്രത്തിന് യാതൊരു ഉപകാരവുമില്ല.”

ചിത്രാംഗദന്‍ വാതിലില്‍ ഉറക്കെ തട്ടി. പീളകെട്ടിയ കണ്ണുകളുമായി ശകാരവാക്കുകളുരുവിട്ട് നന്തി ഉണര്‍ന്നെഴുന്നേറ്റു. വാതില്‍ വലിച്ചു തുറന്നുകൊണ്ട് അയാള്‍ മുരണ്ടു “എന്താ ഇത്ര പ്രധാനപ്പെട്ട കാര്യം?”
“വേഗം വാ. ശിവന്‍റെ ഗോത്രക്കാര്‍ രോഗം ബാധിച്ചു കിടപ്പിലായിരിക്കുന്നു.”
അപ്പോഴേക്കും അങ്ങനെ സംഭവിച്ചോ? പക്ഷേ, ഇന്നേക്ക് ഒരു രാത്രിയായതല്ലേ ഉള്ളൂ!” നന്തി അദ്ഭുതം കൂറി. അംഗവസ്ത്രം കൈയിലെടുത്ത് അയാള്‍ പറഞ്ഞു: “നമുക്കു പോകാം.”
വിചിത്രം! കുളിക്കാന്‍ ഒരു മുറി! രണ്ടുമാസം കൂടുമ്പോള്‍ വ്രതസ്നാനത്തിനായി മാനസസരോവരത്തില്‍ മുങ്ങിത്തുടിച്ചുകുളിക്കുന്നത് ശിവന്‍റെ ഒരു ശീലമായിരുന്നു. കുളിമുറി അസാധാരണമായ ഞെരുക്കമുണ്ടാക്കുന്നതായി ശിവനു തോന്നി. ചുമരിലുണ്ടായിരുന്ന സൂത്രം തിരിച്ച് അവന്‍ വെള്ളത്തിന്‍റെ ഒഴുക്ക് വര്‍ദ്ധിപ്പിച്ചു. മെലൂഹന്മാര്‍ നല്കിയ വിചിത്രമായ ആ ചതുരക്കട്ട*പോലുള്ള സാധനം കൊണ്ട് അവന്‍ ശരീരം പതച്ച് ഉരച്ചു വൃത്തിയാക്കി. മെലൂഹന്മാര്‍ ആ സാധനത്തെ സോപ്പ് എന്നാണ് വിളിക്കുന്നത്. ആയുര്‍വതി വളരെ വ്യക്തമായി പറഞ്ഞിരുന്നു സോപ്പ് ഉപയോഗിച്ചിരിക്കണം. വെള്ളത്തിന്‍റെ ഒഴുക്ക് അടച്ച് അവന്‍ തോര്‍ത്ത് കൈയിലെടുത്തു. അതുകൊണ്ട് വളരെ ശക്തിയായി ശരീരം തുടച്ചപ്പോള്‍ നാഴികകളോളം അവന്‍ അവഗണിച്ചിരുന്ന ആ നിഗൂഢമായ സുഖം ഒരു പ്രവാഹം പോലെ തിരിച്ചെത്തി. അവന്‍റെ ചുമല്‍ പുതുതാക്കിയെടുത്തതിലും മികച്ചതായിത്തീര്‍ന്നു. അദ്ഭുതത്തോടെ അവന്‍ തന്‍റെ കാല്‍മുട്ടിലേക്കു നോക്കി. വേദനയില്ല, മുറിപ്പാടുകളില്ല. പൂര്‍ണ്ണമായും സുഖപ്പെട്ട കാലിന്‍റെ പെരുവിരലിലേക്ക് അവന്‍ അതിശയപൂര്‍വ്വം നോക്കി. പരിക്കേറ്റിരുന്ന ദേഹഭാഗങ്ങള്‍ മാത്രമല്ല തന്‍റെ ശരീരമപ്പാടെ പുതുക്കിയെടുത്തതുപോലെ, എന്നത്തേക്കാളും ഉത്തേജനവും കരുത്തും ആര്‍ജ്ജിച്ചതുപോലെ അവനുതോന്നി. എങ്കിലും അവന്‍റെ കഴുത്തിന് അപ്പോഴും അസഹനീയമായ തണുപ്പനുഭവപ്പെട്ടു.
എന്ത് ദുര്‍മന്ത്രവാദമാണിവിടെ നടക്കുന്നത്?
തിടുക്കത്തില്‍ കുളിമുറിക്കുപുറത്തുകടന്ന് അവന്‍ പുതിയൊരു വസ്ത്രമെടുത്ത് ഉടുത്തു. വിഷാംശമുള്ള വിയര്‍പ്പു പുരണ്ട വസ്ത്രങ്ങള്‍ ഉടുക്കരുതെന്ന ആയുര്‍വതിയുടെ നിര്‍ദ്ദേശം വീണ്ടും. കഴുത്തില്‍ അല്പം ചൂടുപകരുന്നതിനായി അംഗവസ്ത്രമെടുത്ത് കഴുത്തില്‍ ചുറ്റുമ്പോള്‍ വാതിലില്‍ ഒരു മുട്ട് കേട്ടു. ആയുര്‍വതിയായിരുന്നു അത്. “ശിവാ, ദയവായി വാതിലൊന്നു തുറക്കാമോ? നിനക്കു കുഴപ്പമൊന്നുമില്ലല്ലൊ എന്നൊന്നു നോക്കുവാനാണ്.”
ശിവന്‍ വാതില്‍ തുറന്നു. ആയുര്‍വതി അകത്തുകടന്ന് ശിവന്‍റെ ശരീരോഷ്മാവ് പരിശോധിച്ചു. അത് സാധാരണ നിലയിലായിരുന്നു. ചെറുതായൊന്നു തലകുലുക്കിക്കൊണ്ട് അവര്‍ പറഞ്ഞു: “നീ ആരോഗ്യവാനാണെന്നു കാണുന്നു. നിന്‍റെ ഗോത്രവര്‍ഗ്ഗക്കാര്‍ അതിവേഗം രോഗവിമുക്തി നേടിക്കൊണ്ടിരിക്കുന്നു. കഷ്‍ടതകള്‍ അകന്നുപോയ്ക്കഴിഞ്ഞിരിക്കുന്നു.”
ശിവന്‍ നന്ദിപൂര്‍വ്വം പുഞ്ചിരിച്ചു. “നിങ്ങളുടെ ചികിത്സാസംഘത്തിന്‍റെ ശേഷിയും കഴിവും മൂലമാണത് സാധ്യമായത്. നേരത്തെ നിങ്ങളുമായി തര്‍ക്കിക്കാനിടയായതില്‍ എനിക്കു വിഷമമുണ്ട്. അത് അനാവശ്യമായിരുന്നു. നിങ്ങള്‍ സദുദ്ദേശത്തോടെയാണു പറഞ്ഞതെന്ന് എനിക്കറിയാം.”
താളിയോല ഗ്രന്ഥത്തില്‍നിന്ന് കണ്ണുകളുയര്‍ത്തി ചെറുപുഞ്ചിരിയോടെ പുരികക്കൊടി ഉയര്‍ത്തി ആയുര്‍വതി ചോദിച്ചു: “ഞങ്ങള്‍ മര്യാദയുള്ളവരാണ്, അല്ലേ?”
“നിങ്ങളുദ്ദേശിക്കുന്നതുപോലെ അത്ര മുരടനൊന്നുമല്ല ഞാന്‍.” ശിവന്‍ ചിരിച്ചു. “നിങ്ങള്‍ വല്ലാത്ത ഗര്‍വ്വുള്ളവരാണ്!”
പെട്ടെന്ന് അതെല്ലാം ശ്രദ്ധിക്കുന്നത് നിര്‍ത്തി അന്തംവിട്ട ഭാവത്തോടെ ആയുര്‍വതി ശിവനെ ഉറ്റുനോക്കി. മുന്‍പെങ്ങാനും അവളത് ശ്രദ്ധിച്ചിരുന്നുവോ? ഐതിഹ്യത്തില്‍ അവളൊരിക്കലും വിശ്വസിച്ചിരുന്നില്ല. ഐതിഹ്യം യാഥാര്‍ത്ഥ്യമാവുന്നത് ആദ്യമായി കാണുന്നത് അവള്‍ ആയിരിക്കുമോ? തളര്‍ന്ന മട്ടില്‍ കൈചൂണ്ടിക്കൊണ്ട് ഞെരുങ്ങിയ സ്വരത്തില്‍ അവള്‍ ചോദിച്ചു”എന്തിനാണ് നീ കഴുത്ത് മൂടിയിട്ടിരിക്കുന്നത്?”
“എന്തോ, കടുത്ത തണുപ്പ്. അതുകൊണ്ട് വിഷമിക്കാനെന്തെങ്കിലുമുണ്ടോ?” അംഗവസ്ത്രം വലിച്ചെടുത്തുകൊണ്ട് ശിവന്‍ ചോദിച്ചു.
ആയുര്‍വതി ആടിയാടി പുറകോട്ടു നിങ്ങിയപ്പോള്‍ ഉച്ചത്തിലുള്ള നിലവിളി ആ മുറിയില്‍ പ്രതിദ്ധ്വനിച്ചു. നടുക്കം മൂലം കൈകൊണ്ട് വായ് പൊത്തിയപ്പോള്‍ അവളുടെ കൈയിലുണ്ടായിരുന്ന താളിയോലക്കെട്ട് തറയില്‍വീണ് ചിതറി. കാല്‍മുട്ടുകള്‍ക്ക് അവളുടെ ഭാരം താങ്ങാനാവാതെ വന്നു. ശിവന്‍റെ ദേഹത്തുനിന്നും ഒരിക്കല്‍പോലും കണ്ണെടുക്കാതെ ചുമരില്‍ ചാരി അവള്‍ താഴേക്കുവീണു. ഗാംഭീര്യം നിറഞ്ഞ അവളുടെ കണ്ണുകളില്‍നിന്ന് കണ്ണീരൊഴുകി. “ഓം ബ്രഹ്മായ നമ. ഓം ബ്രഹ്മായ നമ” എന്ന് അവള്‍ ആവര്‍ത്തിച്ചുകൊണ്ടിരുന്നു.
“എന്തുപറ്റി? എന്തെങ്കിലും പ്രശ്നം?” വിഷമിച്ചു കൊണ്ട് ശിവന്‍ ചോദിച്ചു.
“അങ്ങ് വന്നു കഴിഞ്ഞു പ്രഭോ! പ്രഭോ, അങ്ങ് വന്നുകഴിഞ്ഞു!”
അമ്പരന്നുപോയ ശിവന് അവരുടെ വിചിത്രമായ ആ പ്രതികരണത്തോടു പ്രതികരിക്കാനാവുന്നതിനുമുന്‍പേ അവിടേക്കോടിയെത്തിയ നന്തി ആയുര്‍വതി തറയില്‍ കിടക്കുന്നതാണ് കണ്ടത്. കണ്ണീര്‍ ധാരധാരയായി അവളുടെ കവിളിലൂടെ ഒഴുകി.
“സ്വാമിനീ, എന്തുണ്ടായി?” പരിഭ്രമിച്ചുപോയ നന്തി ചോദിച്ചു.
ആയുര്‍വതി ശിവന്‍റെ കഴുത്തിലേക്ക് കൈ ചൂണ്ടിക്കാണിച്ചു. നന്തി തല ഉയര്‍ത്തിനോക്കി. ആ കഴുത്ത് ഭീകരവും ദുരൂഹവും ഉജ്ജ്വലവുമായ നീലവര്‍ണ്ണത്തില്‍ തിളങ്ങി. ദീര്‍ഘകാലമായി കൂട്ടിലടക്കപ്പെട്ട ഒരു മൃഗം മോചിതനാകുമ്പോള്‍ പുറപ്പെടുവിക്കുന്നതുപോലുള്ളൊരു നിലവിളിയോടെ നന്തി മുട്ടുകുത്തി താഴേക്കിരുന്നു. “എന്‍റെ ഈശ്വരാ! അങ്ങ് വന്നുകഴിഞ്ഞല്ലോ! നീലകണ്ഠന്‍ വന്നുകഴിഞ്ഞല്ലോ!”
ആ പടനായകന്‍ കുനിഞ്ഞുനിന്ന് ആദരസൂചകമായി തന്‍റെ ശിരസ്സ് നീലകണ്ഠന്‍റെ പാദങ്ങളില്‍ മുട്ടിച്ചു. എന്നാല്‍ അയാളുടെ ആദരവിനു പാത്രീഭൂതനായ ആ വസ്തു ബുദ്ധിമാന്ദ്യവും അസ്വസ്ഥതയും അനുഭവിക്കുന്നതുപോലെ പുറകോട്ടു നീങ്ങി.
“എന്ത് പിശാചുബാധയാണ് ഇവിടെ ഉണ്ടായിട്ടുള്ളത്?” രോഷാകുലനായി ശിവന്‍ ചോദിച്ചു.
തന്‍റെ തണുത്ത് മരവിച്ച കഴുത്തില്‍ ഒരു കൈകൊണ്ടു പിടിച്ച് ശിവന്‍ മുറിയിലെ ചുമരില്‍ സ്ഥാപിച്ചിട്ടുള്ള മിനുസപ്പെടുത്തിയ ചെമ്പുഫലകത്തിലേക്കു നോക്കി. പ്രതിബിംബം കണ്ട് അന്തംവിട്ട അവന്‍ ആ പ്രതിബിംബത്തിലേക്ക് ഉറ്റുനോക്കിക്കൊണ്ടു നിന്നു. നീലകണ്ഠത്തിലേക്ക്, നീലനിറത്തിലുള്ള തന്‍റെ കഴുത്തിലേക്ക്
താഴെ വീഴാതിരിക്കുവാനായി വാതിലില്‍ മുറുകെപിടിച്ചു നിന്നുകൊണ്ട് ചിത്രാംഗദന്‍ ഒരു കുഞ്ഞിനെപ്പോലെ തേങ്ങി “നമുക്ക് മോക്ഷം ലഭിച്ചിരിക്കുന്നു! നമുക്ക് മോക്ഷം ലഭിച്ചിരിക്കുന്നു! അവന്‍ വന്നു കഴിഞ്ഞു!”