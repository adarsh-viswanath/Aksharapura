അധ്യായം പതിന്നാല്
മോഹന്‍ ജോ ദാരോയിലെ സന്ന്യാസി

ശിവന്‍ കണ്ണുതുറന്നപ്പോള്‍ മുന്നില്‍ കണ്ടത്, മുന്‍പ് ബ്രഹ്മക്ഷേത്രത്തില്‍ വെച്ചു കണ്ടുമുട്ടിയ ബ്രാഹ്മണന്‍റെ അതേ രൂപത്തിലുള്ള ബ്രാഹ്മണനെയാണ്. അതുപോലെയുള്ള നീണ്ട വെള്ളത്താടിയും നീണ്ടുവെളുത്ത തലമുടിയുമാണ് അയാള്‍ക്കുണ്ടായിരുന്നത്. കാവി നിറത്തിലുള്ള മുണ്ടും അംഗവസ്ത്രവുമാണ് അയാള്‍ ധരിച്ചിരുന്നത്. ശോഷിച്ച ആ മുഖത്ത് ശാന്തിയും സ്വാഗതമോതുന്ന പുഞ്ചിരിയും കളിയാടിയിരുന്നു. ഈ ബ്രാഹ്മണന് കൂടുതല്‍ ഉയരമുണ്ടായിരുന്നു; അല്ലായിരുന്നുവെങ്കില്‍ ശിവന്‍ അദ്ദേഹത്തെ ബ്രഹ്മക്ഷേത്രത്തില്‍വെച്ചു കണ്ട ബ്രാഹ്മണനാണെന്നു തെറ്റിദ്ധരിച്ചേനെ.
“സുഖം തന്നെയല്ലേ മിത്രമേ?” താഴെ ഇരിക്കുന്നതിനിടയില്‍ ബ്രാഹ്മണപണ്ഡിതന്‍ ചോദിച്ചു.
“സുഖം തന്നെ, പണ്ഡിറ്റ്ജി.” ഭാരതശൈലിയിലുള്ള ആദരവിന്‍റെ പദം ഉപയോഗിച്ചുകൊണ്ടുതന്നെ ശിവന്‍ പറഞ്ഞു. എന്തിനാണ് അയാള്‍ ഇടപെടുന്നതെന്ന് ശിവന് മനസ്സിലായിരുന്നില്ലെങ്കിലും അത് സ്വാഗതാര്‍ഹമായിരുന്നു. താനീ ക്ഷേത്രത്തില്‍ എത്തിപ്പെട്ടത് ഈ ബ്രാഹ്മണനെ കാണാന്‍ വേണ്ടിമാത്രമാണെന്നുപോലും ശിവന് തോന്നിപ്പോയി. “മെലൂഹയിലെ എല്ലാ പണ്ഡിതന്മാരും കാഴ്ചയ്ക്ക് ഒരുപോലെയുള്ളവരാണോ?”
“എല്ലാ പണ്ഡിതന്മാരുമല്ല. ഞങ്ങള്‍ മാത്രം.”
“ഈ ‘ഞങ്ങള്‍’ എന്നു പറഞ്ഞാല്‍ ആരൊക്കെയാണ് പണ്ഡിറ്റ്ജീ”
“അടുത്ത തവണ നിങ്ങള്‍ ഞങ്ങളിലാരെയെങ്കിലും കണ്ടുമുട്ടുമ്പോള്‍ ഞങ്ങള്‍ അതു പറയാം.” പണ്ഡിതര്‍ ഗൂഢാര്‍ത്ഥത്തോടെ പറഞ്ഞു. അതൊരു വാഗ്ദാനമാണ്.”
“എന്തുകൊണ്ട് ഇപ്പോഴില്ല?”
“ഈ ഘട്ടത്തില്‍ ഞങ്ങളുടെ തിരിച്ചറിയല്‍ പ്രധാനപ്പെട്ട കാര്യമല്ല.” പണ്ഡിതര്‍ പുഞ്ചിരിച്ചു. “എന്തോ വിഷയവുമായി ബന്ധപ്പെട്ട് താങ്കള്‍ അസ്വസ്ഥനാണ് എന്നതാണ് പ്രധാനപ്പെട്ട കാര്യം. അതിനെക്കുറിച്ചു സംസാരിക്കുവാന്‍ താങ്കള്‍ക്ക് ആഗ്രഹമുണ്ടോ?”
ശിവന്‍ നെടുതായൊന്ന് നിശ്വസിച്ചു. ഈ മനുഷ്യനെ വിശ്വസിക്കാം. ശിവന്‍റെ അന്തരാത്മാവിലെ ജന്മവാസന പറഞ്ഞു.
“മെലൂഹക്കു വേണ്ടി ഞാന്‍ ചെയ്യേണ്ടായ ഉദ്യമത്തെ കുറിച്ചാണെന്‍റെ ചിന്ത.”
“എനിക്കറിയാം. ഉദ്യമം നടപ്പാക്കുന്നതില്‍ നീലകണ്ഠന്‍റെ ചുമതല ഞാന്‍ തള്ളിക്കളയുന്നില്ല. അതിലുമേറെ അദ്ദേഹം ചെയ്യുന്നുണ്ട്. ശിവന്‍റെ കഴുത്തിലേക്ക് ചൂണ്ടിക്കാണിച്ചുകൊണ്ട് പണ്ഡിറ്റ്ജി തുടര്‍ന്നു. “ഒരു കഷണം പരുത്തിതുണിക്ക് ഈശ്വരീയമായ പ്രകാശത്തെ മറയ്ക്കാനാവില്ല.”
കോടിപ്പോയ പുഞ്ചിരിയോടെ ശിവന്‍ തലയുയര്‍ത്തിനോക്കി. “മെലൂഹ എനിക്ക് അദ്ഭുതകരമായ സമൂഹമായിട്ടാണ് അനുഭവപ്പെടുന്നത്. അതിനെ ദുഷ്‍ടശക്തികളില്‍നിന്ന് രക്ഷിക്കുവാന്‍ എനിക്കു കഴിയുന്നതെല്ലാം ചെയ്യണമെന്ന് ഞാന്‍ ആഗ്രഹിക്കുന്നു.”
“പിന്നെന്താണ് പ്രശ്നം?”
“പൂര്‍ണ്ണതയോടടുത്തു നില്ക്കുന്ന ഈ സമൂഹത്തില്‍ ഒട്ടും ആശാസ്യമല്ലാത്ത ചില പ്രവൃത്തികള്‍ ഞാന്‍ കാണുന്നു. മെലൂഹ അഭിലഷിക്കുന്ന ആശയങ്ങള്‍ക്ക് കടകവിരുദ്ധമാണത്.”
“പ്രവൃത്തികള്‍ എന്ന് ഉദ്ദേശിച്ചതെന്താണ്?” പണ്ഡിതര്‍ ചോദിച്ചു.
“ഉദാഹരണത്തിന്, വികര്‍മരോട് പെരുമാറുന്ന രീതി.”
“എന്തുകൊണ്ടാണത് അനീതിയാകുന്നത്?”
“വികര്‍മരെന്ന് മുദ്രകുത്തപ്പെടുന്ന ഈ മനുഷ്യര്‍ മുന്‍ജന്മങ്ങളില്‍ പാപം ചെയ്തുവെന്ന് എങ്ങനെ അറിയാന്‍ സാധിക്കും? അതിന്‍റെ ഫലമാണ് അവരിപ്പോള്‍ അനുഭവിക്കുന്ന യാതനകള്‍ക്കു കാരണമെന്ന് എങ്ങനെ പറയാന്‍ സാധിക്കും? അത് വെറും നിര്‍ഭാഗ്യമായിരിക്കാം. അല്ലെങ്കില്‍ പ്രകൃതിയുടെ ആകസ്മികമായ പ്രവൃത്തി.”
“താങ്കള്‍ പറഞ്ഞത് ശരിയാണ്. അങ്ങനെയാകാം. പക്ഷേ, വികര്‍മരുടെ വിധി അവരുടെ വ്യക്തിപരമായ കാര്യമാണെന്ന് താങ്കള്‍ കരുതുന്നുണ്ടോ?”
“അങ്ങനെയല്ലേ?”
“അല്ല, അങ്ങനെയല്ല.” പണ്ഡിതര്‍ വിശദീകരിച്ചു. “സമൂഹത്തെക്കുറിച്ചുള്ളതാണ് അത്. മെലൂഹയുടെ സ്ഥിരതയ്ക്ക് വികര്‍മവിധിയുടെ സ്വീകാര്യത അനിവാര്യമാണ്.”
ശിവന്‍ മുഖം ചുളിച്ചു.
“നീലകണ്ഠാ, വിജയകരമായ ഏതൊരു സമൂഹത്തിനും ആവശ്യമായ കാര്യം സ്ഥിരതയാര്‍ന്ന വഴക്കമാണ്. നമുക്കെന്തിനാണ് വഴക്കം? കാരണം ഓരോ വ്യക്തിക്കും വ്യത്യസ്തമായ സ്വപ്നങ്ങളും ശേഷികളുമുണ്ട്. നല്ലൊരു പോരാളിക്കു ജനിക്കുന്ന മകന് നല്ലൊരു കച്ചവടക്കാരനാകാന്‍ കഴിഞ്ഞേക്കും. പിതാവിന്‍റെ തൊഴിലില്‍നിന്ന് മാറിച്ചിന്തിക്കുവാനും സ്വന്തം താല്പര്യപ്രകാരമുള്ള തൊഴില്‍ തെരഞ്ഞെടുക്കുവാനും ആവശ്യമായ വഴക്കം സമൂഹത്തിനുണ്ടായിരിക്കണം. ഒരു സമൂഹത്തിലെ വഴക്കം മാറ്റങ്ങള്‍ അനുവദിക്കുന്നു. അതുകൊണ്ട് ആ സമൂഹത്തിലെ അംഗങ്ങള്‍ക്കെല്ലാം സ്വന്തം ആത്മാവിനെ കണ്ടെത്തുവാനും യഥാര്‍ത്ഥത്തില്‍ ഉള്ള ശേഷിയെ വളര്‍ത്തുവാനും സാധിക്കും. ഓരോ വ്യക്തിയും സ്വന്തം ശേഷി നേടിയെടുക്കുമ്പോള്‍ സമൂഹവും അതിന്‍റെ യഥാര്‍ത്ഥ ശേഷി തിരിച്ചറിയും.”
“ഞാന്‍ സമ്മതിക്കുന്നു.”
പക്ഷേ, വികര്‍മരുടെ കാര്യത്തില്‍ ഇതിന് എന്താണ് ചെയ്യാനുള്ളത്.
“യഥാര്‍ത്ഥ ചോദ്യത്തിലേക്ക് ഞാന്‍ അല്പസമയത്തിനകം വരാം. എന്നോടു ക്ഷമിക്കണം.” പണ്ഡിതര്‍ പറഞ്ഞു. “മാറ്റത്തിനുള്ള വഴക്കം വിജയകരമായ സമൂഹത്തിന്‍റെ പ്രധാനപ്പെട്ട താക്കോല്‍ ആണെങ്കില്‍, മയ്ക എന്ന സംവിധാനം പ്രായോഗികമായി ആ വഴക്കം നേടിയെടുക്കുന്നതിനുവേണ്ടി രൂപകല്പന ചെയ്തിട്ടുള്ളതാണ്. തനിക്കു ജന്മം തന്ന മാതാപിതാക്കളുടെ തൊഴിലെന്താണെന്ന് ഒരു കുട്ടിക്കും അറിഞ്ഞുകൂടാ. നൈസര്‍ഗ്ഗികമായ വാസന ആ കുട്ടിയെ ഏതുതൊഴില്‍ തെരഞ്ഞെടുക്കുവാന്‍ പ്രേരിപ്പിക്കുന്നുവോ അത് തെരഞ്ഞെടുക്കുവാനുള്ള സ്വാതന്ത്ര്യം അവനുണ്ട്.”
“ഞാന്‍ സമ്മതിക്കുന്നു. മയ്ക സംവിധാനം മിക്കവാറും അദ്ഭുതകരമാംവിധം നീതിയുക്തമാണ്. തന്‍റെ ജീവിതംകൊണ്ട് താന്‍ ചെയ്യുന്ന കാര്യങ്ങളുടെ ഗുണങ്ങള്‍ക്കും ദോഷങ്ങള്‍ക്കും അവനവനെ മാത്രമേ കുറ്റപ്പെടുത്താനാകൂ. മറ്റാരെയും കുറ്റപ്പെടുത്താനാകില്ല. പക്ഷേ, ഇത് വഴക്കത്തെക്കുറിച്ചുള്ള കാര്യമാണ്. എന്നാല്‍ സ്ഥിരതയെക്കുറിച്ച് എന്താണ് പറയാനുള്ളത്?”
“സ്ഥിരത ഒരാള്‍ക്ക് എന്തും തെരഞ്ഞെടുക്കുവാനുള്ള സ്വാതന്ത്ര്യം നല്കുന്നു, സുഹൃത്തേ. അതിജീവനം ദിനംപ്രതി ഒരു ഭീഷണിയല്ലാത്ത സമൂഹത്തില്‍മാത്രമേ ആളുകള്‍ക്ക് അവരുടെ സ്വപ്നങ്ങളെ പിന്തുടരുവാന്‍ സാധിക്കൂ. സുരക്ഷിതത്വവും സ്ഥിരതയുമില്ലാത്ത ഒരു സമൂഹത്തില്‍ ബുദ്ധിജീവികളോ പ്രതിഭകളോ വ്യാപാരികളോ കലാകാരന്മാരോ ഉണ്ടാവുകയില്ല. മനുഷ്യന്‍ എല്ലായ്പ്പോഴും പോരാട്ടത്തിലും പലായനചിന്തയിലുമായിരിക്കും. മൃഗത്തിനേക്കാള്‍ മെച്ചമല്ലാത്ത അവസ്ഥ. ആശയങ്ങള്‍ രൂപപ്പെടുവാനും സ്വപ്നങ്ങളെ പിന്തുടരുവാനുമുള്ള സൗകര്യം എവിടെ? സമൂഹങ്ങള്‍ രൂപപ്പെടുന്നതിനുമുന്‍പ് അതായിരുന്നു മനുഷ്യന്‍റെ അവസ്ഥ. സംസ്കാരം വളരെ ബലഹീനമാണ്. ഒന്നുരണ്ട് ദശാബ്‍ദകാലത്തെ കലാപം മതി മനുഷ്യവംശത്തെക്കുറിച്ചു മറക്കുവാനും മൃഗങ്ങളായി മാറുവാനും. നമ്മുടെ അടിസ്ഥാന പ്രകൃതിക്ക് അതിവേഗം മാറ്റം വരാം. നിയമങ്ങളും സംഹിതകളും മര്യാദകളും സത്യസന്ധതയുമുള്ള സചേതന ജീവികളാണ് നമ്മള്‍ എന്ന കാര്യം നമുക്ക് എളുപ്പത്തില്‍ മറക്കാന്‍ കഴിയും.”
“എനിക്കു മനസ്സിലാവുന്നുണ്ട്. എന്‍റെ രാജ്യത്തെ ഗോത്രവര്‍ഗ്ഗങ്ങള്‍ മൃഗങ്ങളേക്കാള്‍ മെച്ചമൊന്നുമല്ല. അവര്‍ക്കു കൂടുതല്‍ മെച്ചപ്പെട്ട രീതിയില്‍ ജീവിക്കുവാന്‍ പോലും താല്പര്യമില്ല.”
“കൂടുതല്‍ നന്നായി ജീവിക്കുവാന്‍ സാധിക്കുമെന്ന് അവര്‍ക്കറിഞ്ഞുകൂടായിരുന്നു, നീലകണ്ഠന്‍. അതാണ് തുടര്‍ച്ചയായ ഈ മത്സരത്തിന്‍റെ ശാപം. ഒരു മനുഷ്യജീവിയായിത്തീരുന്നതിന്‍റെ മനോഹരമായ വിശേഷങ്ങളെ വിസ്മരിക്കുവാന്‍ ഇത് നമ്മളെ പ്രേരിപ്പിക്കുന്നു. അതുകൊണ്ടാണ് സമൂഹം സ്ഥിരതയുള്ളതായിരിക്കണം എന്നു പറയുന്നത്. അങ്ങനെയാണെങ്കില്‍ അതിജീവനത്തിനു വേണ്ടിയുള്ള യുദ്ധങ്ങള്‍ ഒഴിവാക്കുവാന്‍ കഴിഞ്ഞേക്കും.”
“ശരി. പക്ഷേ, എന്തുകൊണ്ടാണ് ആളുകള്‍ അവരുടെ ശേഷി ആര്‍ജ്ജിക്കുവാന്‍ അനുവദിക്കുമ്പോള്‍ അസ്ഥിരത ഉണ്ടാവുന്നത്? യഥാര്‍ത്ഥത്തില്‍ അത് ആളുകളെ സന്തുഷ്‍ടരാക്കേണ്ടതാണ്. അതോടെ സമൂഹത്തിന് കൂടുതല്‍ സ്ഥിരത നല്കുകയും ചെയ്യും.”
“സത്യം. പക്ഷേ, അത് ഭാഗികമായി മാത്രം. ജീവിതം നല്ല നിലയിലേക്ക് മാറുമ്പോള്‍ ആളുകള്‍ കൂടുതല്‍ സന്തുഷ്‍ടരാകും. എന്നാല്‍ മാറ്റങ്ങള്‍ അലങ്കോലമായിത്തീരുന്ന രണ്ട് സാഹചര്യങ്ങളുണ്ട്. ഒന്നാമത്തേത് മറ്റുള്ളവര്‍ അടിച്ചേല്പ്പിക്കുന്ന മാറ്റങ്ങള്‍ ആളുകള്‍ക്ക് മനസ്സിലാക്കാന്‍ കഴിയാത്ത സാഹചര്യം. മരണഭയം പോലെ ഇത് ആളുകളെ വല്ലാതെ ഭയപ്പെടുത്തുന്നു. മാറ്റങ്ങള്‍ അതിവേഗം സംഭവിക്കുമ്പോള്‍ അവരതിനെ ചെറുക്കുന്നു.”
“അതെ മറ്റുള്ളവര്‍ അടിച്ചേല്പ്പിക്കുന്ന മാറ്റങ്ങള്‍ സ്വീകരിക്കുക ബുദ്ധിമുട്ടാണ്.”
“ദ്രുതഗതിയിലുള്ള മാറ്റം അസ്ഥിരതയുണ്ടാക്കും. ശ്രീരാമദേവന്‍റെ ജീവിതരീതിയുടെ അടിസ്ഥാനമായിരുന്നു അത്. ഒരു സമൂഹത്തില്‍ സാവധാനം മാറ്റങ്ങള്‍ വരുത്തുന്നതിന് സഹായിക്കുന്ന നിയമങ്ങളുണ്ട്. സമൂഹത്തെ സ്ഥിരമായി നില്ക്കുവാനും അതനുവദിക്കുന്നു. അതേസമയം അന്നാട്ടിലെ പൗരന്മാരെ അവരുടെ സ്വപ്നങ്ങള്‍ പിന്തുടരുവാനും അതനുവദിക്കുന്നു. ശ്രീരാമദേവന്‍ സ്ഥിരതയ്ക്കും വഴക്കത്തിനുമിടയില്‍ അനുയോജ്യമായ സമതുലിതാവസ്ഥ സൃഷ്‍ടിച്ചു.”
“താങ്കള്‍ സൂചിപ്പിച്ച രണ്ടാമത്തെ സാഹചര്യം…?”
“ജീവിതം മെച്ചപ്പെടുത്തുന്നതിനായി ആളുകള്‍ക്ക് സമൂഹത്തില്‍ മാറ്റം വരുത്താന്‍ കഴിയാത്ത ഒരവസ്ഥയുണ്ടാകും. അവരുടെ നിയന്ത്രണത്തിനതീതമായ കാരണങ്ങള്‍ കൊണ്ടാകാം അത് സംഭവിക്കുന്നത്. അതാണ് ഞാന്‍ പറഞ്ഞ രണ്ടാമത്തെ അവസ്ഥ. ഒരു സമര്‍ത്ഥനായ പോരാളിക്ക് രോഗംമൂലം കൈയും കണ്ണും തമ്മിലുള്ള പാരസ്പര്യശേഷി നഷ്‍ടപ്പെടുന്നു എന്നു കരുതുക. അയാളിപ്പോഴും ഒരു പോരാളിയാണെങ്കിലും അയാളുടെ സാമര്‍ത്ഥ്യം നഷ്‍ടപ്പെട്ടിരിക്കുന്നു. തനിക്കു നേരെ അനീതിയുടെ കൈകള്‍ നീണ്ടുവരികയാണെന്ന് അയാള്‍ക്ക് തോന്നാം. അയാള്‍ അതിന്‍റെ പേരില്‍ അസ്വസ്ഥനാകും. തന്‍റെ ചികിത്സകനേയും ഈ സമൂഹത്തെത്തന്നെയും അയാള്‍ കുറ്റപ്പെടുത്താനിടയുണ്ട്. ഇങ്ങനെ അസംതൃപ്തരായ നിരവധിയാളുകള്‍ ഈ സമൂഹത്തിന് ഭീഷണിയായേക്കാം.”
ശിവന്‍ മുഖം കോട്ടി. അവനാ യുക്തി അത്ര ഇഷ്‍ടമായില്ല. വര്‍ഷങ്ങള്‍ക്കുമുന്‍പ് തന്‍റെ അമ്മാവന്‍ മുന്നോട്ടുവെച്ച സമാധാന നിര്‍ദ്ദേശം എന്തുകൊണ്ടാണ് പക്രതികള്‍ തള്ളിയതെന്ന് ശിവന് ഓര്‍മ്മവന്നു. പക്രതികളുടെ പഴയ രോഗാതുരനായ നായകന് തന്‍റെ കഴിവും പ്രശസ്തിയും നിലനിര്‍ത്താനായില്ല. ഗുണന്മാരെ അനായാസം തോല്പിക്കുവാന്‍ ശേഷിയുണ്ടായിരുന്ന അയാളായിരുന്നു ആ സമാധാന നിര്‍ദ്ദേശങ്ങള്‍ക്ക് വിഘാതമായത്.
“അവരുടെ സംയോജിതമായ രോഷം നമ്മെ അസ്വസ്ഥതയിലേക്കും അക്രമത്തിലേക്കും നയിച്ചേക്കാം.” പണ്ഡിറ്റ് പറഞ്ഞു. “ശ്രീരാമദേവന്‍ അത് മനസ്സിലാക്കിയിരുന്നു. അങ്ങനെയാണ് വികര്‍മ എന്ന സിദ്ധാന്തം തന്നെ ഉടലെടുത്തത്. ഒരാള്‍ക്ക് ജന്മനായുള്ള ദുര്യോഗങ്ങള്‍ മുന്‍ജന്മത്തിലെ പാപങ്ങള്‍ മൂലമാണ് സംഭവിക്കുന്നതെന്ന് ബോധ്യപ്പെടുത്തിയാല്‍ അത് സ്വന്തം വിധിയാണെന്നു കരുതി അയാളതിന് വിധേയനായിക്കൊള്ളും. അതോടെ സമൂഹത്തോടുള്ള അയാളുടെ രോഷം ശമിക്കുകയും ചെയ്യും.”
“പക്ഷേ, വികര്‍മത്തിന്‍റെ പേരില്‍ ഒരാളെ ഭ്രഷ്‍ടനാക്കുന്ന കാര്യത്തില്‍ ഞാന്‍ വിയോജിക്കുന്നു. അത് കെട്ടിനിര്‍ത്തിയ രോഷം വര്‍ദ്ധിപ്പിക്കുവാനേ ഉതകുകയുള്ളൂ.”
“പക്ഷേ, അവര്‍ ഭ്രഷ്‍ടരാക്കപ്പെടുന്നില്ല. അവരുടെ ജീവിതച്ചെലവ് ഭരണകൂടം സൗജന്യമായി നല്കുകയാണ്. കുടുംബാംഗങ്ങളുമായി അവര്‍ക്ക് ബന്ധം നിലനിര്‍ത്താം. അവരുടേതായ മേഖലകളില്‍ മികവു തെളിയിക്കുവാനുള്ള അവസരവും അവര്‍ക്കു ലഭിക്കും. ആത്മരക്ഷക്കുവേണ്ടി പടപൊരുതാനുള്ള അവകാശവും അവര്‍ക്കുണ്ട്. എന്നാല്‍ മറ്റുള്ളവരെ സ്വാധീനിക്കുവാനുള്ള അവസരം അവര്‍ക്കു ലഭിക്കുകയില്ല. ആയിരം വര്‍ഷമായി ഈ സംവിധാനം പ്രവര്‍ത്തിച്ചുകൊണ്ടിരിക്കുന്നു. ശ്രീരാമദേവന്‍ അദ്ദേഹത്തിന്‍റെ സാമ്രാജ്യം സൃഷ്‍ടിക്കുന്നതിനുമുന്‍പ് ഭാരതത്തില്‍ കലാപങ്ങളും ലഹളകളും എത്ര സാര്‍വ്വത്രികമായിരുന്നുവെന്ന് താങ്കള്‍ക്കറിയാമോ? ഈ കലാപങ്ങളോ വിപ്ലവങ്ങളോ കൂടുതല്‍ മെച്ചപ്പെട്ട ജീവിതശൈലി ഉണ്ടാക്കാന്‍ വേണ്ട ദീര്‍ഘദര്‍ശിത്വമുണ്ടായിരുന്ന ആളുകള്‍ നടത്തിയിരുന്നതല്ല. ജീവിതത്തിലുണ്ടായ നിര്‍ഭാഗ്യങ്ങള്‍ മൂലം നിരാശ ബാധിച്ച ആളുകളാണ് അതിന് നേതൃത്വം നല്കിയത്. വികര്‍മരുടേതുപോലുള്ള അവസ്ഥ നേരിട്ടിരുന്ന ആളുകള്‍. അലങ്കോലമുണ്ടാക്കാനല്ലാതെ ഈ കലാപങ്ങള്‍കൊണ്ട് സമൂഹത്തിന് യാതൊരു ഗുണവുമുണ്ടായില്ല. തുടര്‍ന്ന് ഒരു ചിട്ട കൈവരുമ്പോഴേക്കും ദശാബ്‍ദങ്ങള്‍ പാഴായിക്കഴിഞ്ഞിരുന്നു.
“ജീവിതത്തില്‍ നിരാശപൂണ്ട ഏവരും സ്വന്തം വിധിക്കു വിധേയമായി വികര്‍മരായിരിക്കണമെന്നാണോ താങ്കള്‍ പറയുന്നത്?” ശിവന്‍ ചോദിച്ചു.
“സമൂഹത്തിന്‍റെ വിശാലതാല്പര്യത്തിനുവേണ്ടി.”
ശിവന്‍ അന്ധാളിച്ചുപോയി. താന്‍ കേള്‍ക്കുന്നതെന്താണെന്ന് അവന് വിശ്വസിക്കുവാന്‍ കഴിഞ്ഞില്ല. ആ വാദങ്ങളോട് അവന് കടുത്ത അനിഷ്‍ടം തോന്നി. “എനിക്ക് ദുഃഖമുണ്ട്. പക്ഷേ, ഈ സംവിധാനം പൂര്‍ണ്ണമായും നീതിരഹിതമാണ്. മെലൂഹയിലെ ഇരുപതിലൊരു ഭാഗം വരുന്ന ആളുകള്‍ വികര്‍മരാണന്നാണ് ഞാന്‍ കേട്ടിട്ടുള്ളത്. ഇത്രയധികം ആളുകളെ ഭ്രഷ്‍ടരായി നിലനിര്‍ത്തുവാനാണോ നിങ്ങള്‍ ഉദ്ദേശിക്കുന്നത്? ഈ സംവിധാനം മാറേണ്ടതുണ്ട്.”
“താങ്കള്‍ക്കതിനു മാറ്റം വരുത്താന്‍ സാധിക്കും. താങ്കള്‍ നീലകണ്ഠനാണ്. പക്ഷേ, ഒരു കാര്യം ഓര്‍ക്കുക ഒരു സംവിധാനവും പൂര്‍ണ്ണമല്ല. രാമന്‍റെ കാലത്ത് മന്ദര എന്നൊരു സ്ത്രീയുടെ പ്രവൃത്തിമൂലം ദശലക്ഷക്കണക്കിന് ആളുകളുടെ ജീവനാശം സംഭവിച്ചു. ശാരീരികമായ വൈകൃതങ്ങള്‍ ആ സ്ത്രീയെ പീഡിപ്പിച്ചു. വിധി അവരെ രാജ്യം ഭരിച്ചിരുന്ന ശക്തയായ രാജ്ഞിയേയും രാജ്യത്തെ ജനങ്ങളേയും സ്വാധീനിക്കുന്ന വിധത്തിലുള്ള ഒരു പദവിയിലെത്തിച്ചു. അങ്ങനെ വിധിയാല്‍ മലിനമാക്കപ്പെട്ട ആ സ്ത്രീയുടെ പ്രവൃത്തികള്‍ അത് പിന്തുടര്‍ന്നവരെയെല്ലാം നശിപ്പിച്ചു. ഈ സ്ത്രീയെ ഒരു വികര്‍മയായി പ്രഖ്യാപിച്ച് മാറ്റിനിര്‍ത്തിയിരുന്നുവെങ്കില്‍ അത് ജനങ്ങള്‍ക്കെല്ലാവര്‍ക്കും ഗുണം ചെയ്യുമായിരുന്നില്ലേ? അതിനൊന്നും എളുപ്പത്തില്‍ ഉത്തരം കിട്ടുകയില്ല. അങ്ങനെ പറഞ്ഞാല്‍ അത് ശരിയായെന്നും വരാം. നിരവധി വികര്‍മര്‍ ഉണ്ടെങ്കില്‍ അത് സമൂഹത്തെ പാര്‍ശ്വവല്‍ക്കരണത്തിലേക്കു നയിക്കുകയും അലങ്കോലത്തിലേക്ക് തള്ളിയിടുകയും ചെയ്യും. ഈ പ്രശ്നത്തിന് എന്‍റെ പക്കല്‍ പരിഹാരമുണ്ടോ? ഇല്ല. ഒരുപക്ഷേ താങ്കള്‍ക്കതിനൊരു പരിഹാരം കണ്ടെത്താന്‍ കഴിഞ്ഞേക്കും.”
ശിവന്‍ മുഖം തിരിച്ചു. വികര്‍മസംവിധാനം അനീതിയാണെന്നുതന്നെ ശിവന്‍ ഉള്ളിന്‍റെയുള്ളില്‍ വിശ്വസിച്ചു.
“ഹേ, നീലകണ്ഠന്‍, എല്ലാ വികര്‍മരുടെ കാര്യത്തിലും അങ്ങേക്ക് ഉല്‍ക്കണ്ഠ തോന്നുന്നുവോ? അതോ ഒരൊറ്റ ആളിന്‍റെ കാര്യത്തില്‍ മാത്രമാണോ ഉല്‍ക്കണ്ഠ?”

ഈ സ്വാമി അവിടെ എന്തെടുക്കുകയാ?” നന്തി ചോദിച്ചു. “അദ്ദേഹം ഒരുപാട് സമയം എടുക്കുന്നു.”
“എനിക്കറിഞ്ഞുകൂടാ.” വീരഭദ്രന്‍ പറഞ്ഞു. “എന്തെങ്കിലും ഒരു കാര്യം ചെയ്യണമെന്ന് ശിവന്‍ പറയുകയാണെങ്കില്‍ അത് അനുസരിക്കുക മാത്രമേ എനിക്കു ചെയ്യാനുള്ളൂ.”
“എന്തുകൊണ്ടാണ് സ്വാമിയെ താന്‍ പേരു വിളിക്കുന്നത്?”
“അത് അദ്ദേഹത്തിന്‍റെ പേര് ആയതുകൊണ്ട്!”
ആ ലളിതമായ ഉത്തരം കേട്ടപ്പോള്‍ നന്തി പുഞ്ചിരിച്ചു. പിന്നെ അയാള്‍ ആ ക്ഷേത്രത്തിനു നേരെ നോക്കി.
“പറയൂ പടനായകാ,” വീരഭദ്രന്‍ നന്തിയുടെ അടുത്തേക്കു ചെന്നുകൊണ്ട് ചോദിച്ചു “കൃതികയെ ആര്‍ക്കെങ്കിലും പറഞ്ഞ് വെച്ചിരിക്കുകയാണോ?”
“പറഞ്ഞുവച്ചിരിക്കുകയാണോ എന്നോ?”
“ഞാന്‍ ഉദ്ദേശിച്ചത്” വീരഭദ്രന്‍ തുടര്‍ന്നു “അവള്‍ പരിധിക്കപ്പുറത്താണോ?”
“പരിധിക്കപ്പുറമോ?”
“ഞാന്‍ ഉദ്ദേശിച്ചതെന്താണെന്ന് താങ്കള്‍ക്ക് മനസ്സിലായിക്കാണും.” ചുവന്നുതുടുത്തുകൊണ്ട് വീരഭദ്രന്‍ പറഞ്ഞു. “അവള്‍ വിധവയാണ്.” നന്തി പറഞ്ഞു “പതിനഞ്ചു വര്‍ഷം മുന്‍പ് അവളുടെ ഭര്‍ത്താവ് മരിച്ചുപോയി.”
“ഓ! അത് കഷ്‍ടമായിപ്പോയി!”
“അതെ കഷ്‍ടമായിപ്പോയി.” വീരഭദ്രനെ നോക്കി പുഞ്ചിരിച്ചുകൊണ്ട് നന്തി പറഞ്ഞു. “പക്ഷേ, താങ്കളുടെ ചോദ്യത്തിനുള്ള ഉത്തരം പറയുകയാണെങ്കില്‍ അവളെ അങ്ങനെ ആര്‍ക്കും പറഞ്ഞുവച്ചിട്ടൊന്നുമില്ല.

“ദേവീ ഞാനൊരു കാര്യം പറഞ്ഞോട്ടെ?” കൃതിക ചോദിച്ചു.
അതിഥിമുറിയുടെ ജനലിനടുത്തുനിന്നും സതി കൃതികയെ തിരിഞ്ഞുനോക്കി. അദ്ഭുതം കൊണ്ട് അവളുടെ നെറ്റിചുളിഞ്ഞിരുന്നു. “മനസ്സിലുള്ളത് തുറന്നുപറയുന്നതില്‍ നിന്നും ഞാന്‍ നിന്നെ എപ്പോഴെങ്കിലും വിലക്കിയിട്ടുണ്ടോ? ഒരു യഥാര്‍ത്ഥ സൂര്യവംശി എപ്പോഴും അവളുടെ മനസ്സിലുള്ളത് തുറന്നുപറയും.”
“ശരി” കൃതിക പറഞ്ഞു “ചിലപ്പോഴെങ്കിലും ആത്മനിയന്ത്രണം നഷ്‍ടപ്പെടുന്നത് അത്ര മോശം കാര്യമൊന്നുമല്ല.”
സതി കൂടുതല്‍ ശക്തമായി നെറ്റിചുളിച്ചു.
ധൈര്യം ചോര്‍ന്നുപോവുന്നതിനുമുന്‍പ് കൃതിക തനിക്കു പറയാനുള്ളതെല്ലാം പറഞ്ഞു തീര്‍ത്തു. “അദ്ദേഹം നീലകണ്ഠനാണെന്ന കാര്യം മറന്നുകളയൂ, ദേവീ. ഒരു പുരുഷനെന്ന നിലയില്‍ ഞാന്‍ കണ്ട ഏറ്റവും മികച്ച സൃഷ്‍ടിയാണ് അദ്ദേഹമെന്ന് എനിക്കു തോന്നുന്നു. ബുദ്ധിശാലിയും ധീരനും രസികനും ദയാലുവും ആയ അദ്ദേഹം ഭവതി നടന്നുപോകുന്ന ഭൂമിയെ ആരാധിക്കുന്നു. അതത്ര മോശപ്പെട്ട കാര്യമാണോ?”
സതി കൃതികയെ രൂക്ഷമായി നോക്കി. കൃതികപറഞ്ഞ കാര്യങ്ങള്‍ അവളെ വിഷമിപ്പിച്ചിരുന്നു.
കൃതിക തുടര്‍ന്നു “ഒരുവേള, ഒരുവേളയെന്നേ പറയാനാവൂ, ചട്ടങ്ങള്‍ ലംഘിക്കുന്നത് നമ്മെ ആഹ്ലാദത്തിലേക്കു നയിച്ചേക്കാം.”
“ഞാനൊരു സൂര്യവംശിയാണ്.” ശബ്‍ദം താഴ്ത്തിക്കൊണ്ട് സതിപറഞ്ഞു. “ചട്ടങ്ങള്‍ അനുസരിച്ചു മാത്രമാണ് ഞാന്‍ ജീവിക്കുന്നത്. പിന്നെ എനിക്കെവിടെ നിന്ന് ആഹ്ലാദം ലഭിക്കും? ഇതിനെക്കുറിച്ച് ഇനിയൊരിക്കലും നീ എന്നോടു പറയാന്‍ പാടില്ല.”

“ഉണ്ട്. ഒരു പ്രത്യേക വികര്‍മ്മി ഉണ്ട്.” ശിവന്‍ സമ്മതിച്ചു. “പക്ഷേ, വികര്‍മം നീതി രഹിതമാണെന്ന് അതുകൊണ്ടൊന്നുമല്ല ഞാന്‍ കരുതുന്നത്.”
“എനിക്കതറിയാം.” പണ്ഡിറ്റ്ജി പറഞ്ഞു. “പക്ഷേ, ഒരു വ്യക്തിയുമായി താങ്കള്‍ക്കുള്ള ബന്ധമാണ് താങ്കളെ വിഷമിപ്പിക്കുന്ന കാര്യമെന്നും എനിക്കറിയാം. അവളെ ലഭിക്കുന്നതിനായി ആ നിയമം മാറ്റുന്നതിനെ ന്യായീകരിക്കുവാന്‍ താങ്കള്‍ക്കു കഴിയുമെങ്കിലും, താങ്കള്‍ ആ നിയമം മാറ്റുന്ന കാര്യം അവളറിയാന്‍ പാടില്ലെന്നും കരുതുന്നു. കാരണം, അത് അറിയാനിടയായാല്‍ സതി ഒരിക്കലും താങ്കളുടെ അടുത്ത് വരികയില്ല.”
“താങ്കള്‍ക്കെങ്ങനെ അവളുടെ പേരറിയാം?” ശിവന്‍ സ്തബ്‍ധനായിക്കൊണ്ട് ചോദിച്ചു.
“സുഹൃത്തേ ഇങ്ങനെ നിരവധി കാര്യങ്ങള്‍ ഞങ്ങള്‍ക്കറിയാം.”
“അവളില്ലെങ്കില്‍ എന്‍റെ ജീവിതം പൂര്‍ണ്ണമായും അര്‍ത്ഥരഹിതമായിത്തീരും.”
“എനിക്കറിയാം.” പണ്ഡിതര്‍ മന്ദഹസിച്ചു. “ഒരുപക്ഷേ, എനിക്ക് താങ്കളെ സഹായിക്കാന്‍ കഴിഞ്ഞേക്കാം.”
ശിവന്‍ നെറ്റിചുളിച്ചു. അപ്രതീക്ഷിതമായിരുന്നു അത്.
“അവള്‍ പ്രണയം തിരിച്ചു നല്കണമെന്ന് താങ്കള്‍ ആഗ്രഹിക്കുന്നു. താങ്കള്‍ക്ക് അവളെ മനസ്സിലാക്കുവാന്‍പോലും കഴിയുന്നില്ലെങ്കില്‍ അവള്‍ക്കെങ്ങനെ അതിനു സാധിക്കും?”
“എനിക്ക് അവളെ മനസ്സിലാക്കുവാന്‍ കഴിയുമെന്ന് തന്നെയാണ് ഞാന്‍ കരുതുന്നത്. ഞാനവളെ പ്രണയിക്കുന്നു.”
“അതെ താങ്കള്‍ അവളെ പ്രണയിക്കുന്നു. പക്ഷേ, താങ്കള്‍ അവളെ മനസ്സിലാക്കുന്നില്ല. അവള്‍ എന്താണ് ആഗ്രഹിക്കുന്നതെന്ന് താങ്കള്‍ക്ക് മനസ്സിലാവുന്നില്ല.”
ശിവന്‍ ഒന്നും മിണ്ടാതിരുന്നു. പണ്ഡിതര്‍ പറഞ്ഞത് ശരിയാണെന്ന് അവനറിയാം. സതിയെപ്രതി അവന് വലിയ ആശയക്കുഴപ്പം അനു ഭവപ്പെട്ടു.
“മനോവ്യാപാരവിനിമയത്തിന്‍റെ സിദ്ധാന്തങ്ങളുടെ സഹായത്തോടെ പണ്ഡിതര്‍ തുടര്‍ന്നു. “അവള്‍ എന്താണാഗ്രഹിക്കുന്നതെന്ന് താങ്കള്‍ക്ക് ഊഹിച്ചറിയാന്‍ കഴിഞ്ഞേക്കും.”
“എന്ത്?” അന്ധാളിച്ചുപോയ ശിവന്‍ ചോദിച്ചു.
“അതാണ് സമൂഹത്തിന്‍റെ ഇഴകള്‍ നിര്‍മ്മിക്കുന്നത്.”
“ക്ഷമിക്കണം, സതിയുമായി ഇതിന് എന്താണ് ബന്ധം?”
“കുറച്ചുനേരം എന്നെ സംസാരിക്കാന്‍ അനുവദിക്കുക.” പണ്ഡിതര്‍ പറഞ്ഞു. “താങ്കള്‍ ധരിച്ചിരിക്കുന്ന ഈ വസ്ത്രം നിര്‍മ്മിച്ചിരിക്കുന്നത് ഇഴകള്‍ ചേര്‍ത്ത് നെയ്തിട്ടാണ് എന്നറിയാമല്ലോ.”
“അതെ.” ശിവന്‍ പ്രതിവചിച്ചു.
“അതുപോലെ മനുഷ്യര്‍ തമ്മിലുള്ള ഇടപാടുകളും സ്വഭാവവ്യാപാരവും ഇഴചേരുമ്പോഴാണ് സമൂഹവും അതിന്‍റെ സംസ്കാരവും രൂപപ്പെടുന്നത്. ഒരു വ്യക്തിയുടെ കാര്യത്തിലാവുമ്പോള്‍ ഈ ഘടകങ്ങള്‍ ചേര്‍ന്നാണ് അയാളുടെ സ്വഭാവം രൂപപ്പെടുത്തുന്നത്.”
ശിവന്‍ തലകുലുക്കി.
“തുണിയുടെ കരുത്തറിയണമെങ്കില്‍, നമുക്കാ തുണി നെയ്തെടുത്ത നൂലിന്‍റെ ഗുണം പരിശോധിക്കേണ്ടതായി വരും. ഒരു വ്യക്തിയുടെ സ്വഭാവം മനസ്സിലാക്കണമെങ്കില്‍ വ്യക്തികളുമായുള്ള അയാളുടെ പെരുമാറ്റം വിലയിരുത്തേണ്ടിവരും.”
“ശരിയാണ്.” പണ്ഡിതരുടെ വാക്കുകള്‍ സാവധാനം മനസ്സിലേക്കാവാഹിച്ചുകൊണ്ട് ശിവന്‍ പറഞ്ഞു. “പക്ഷേ, ഈ മനോവ്യാപാരങ്ങള്‍…”
“ഞാന്‍ വിശദീകരിക്കാം.” പണ്ഡിതര്‍ ഇടപെട്ടു “രണ്ടു വ്യക്തികള്‍ തമ്മിലുള്ള പെരുമാറ്റവിനിമയമാണ് മനോവ്യാപാരം. ശൂദ്രനായ കര്‍ഷകന്‍ വൈശ്യന് തന്‍റെ ധാന്യങ്ങള്‍ പണത്തിനുവേണ്ടി വില്ക്കുന്ന വ്യാപാരമാകാം, അത്. തനിക്കു നല്കുന്ന അധികാരത്തിനു പകരമായി ക്ഷത്രിയന്‍ സമൂഹത്തിനു നല്കുന്ന സംരക്ഷണവും ആകാം അത്.”
അത് അംഗീകരിക്കുന്ന മട്ടില്‍ ശിവന്‍ തലകുലുക്കി. “കൊടുക്കല്‍ വാങ്ങലുകളാണ് ഈ ഇടപാടുകള്‍.”
“വളരെ ശരി. ഈ യുക്തിയുടെ അടിസ്ഥാനത്തില്‍ ഒരു വ്യക്തിയുടെ പക്കല്‍നിന്നും താങ്കള്‍ക്ക് എന്തെങ്കിലും ലഭിക്കണമെന്ന് ആഗ്രഹമുണ്ടെങ്കില്‍ അയാള്‍ ആഗ്രഹിക്കുന്ന എന്തെങ്കിലും താങ്കള്‍ അയാള്‍ക്കു നല്കേണ്ടതായി വരും.”
“അങ്ങനെയാണെങ്കില്‍, സതി എന്താഗ്രഹിക്കുന്നുവെന്നാണ് താങ്കള്‍ കരുതുന്നത്?” ശിവന്‍ ചോദിച്ചു.
“സതിക്കു വേണ്ടതെന്താണെന്ന് കണ്ടെത്താന്‍ ശ്രമിക്കുക. അവള്‍ക്ക് എന്തുവേണമെന്നാണ് താങ്കള്‍ കരുതുന്നത്?”
“എനിക്കറിയില്ല. അവള്‍ വലിയ ആശയക്കുഴപ്പമാണുണ്ടാക്കുന്നത്.”
“ഇല്ല. അവള്‍ ആശയക്കുഴപ്പമൊന്നുമുണ്ടാക്കുന്നില്ല. അതിനൊരു രീതിയുണ്ട്. ആലോചിച്ചുനോക്കൂ. ചരിത്രത്തിലെ ഏറ്റവും മികവുറ്റ വികര്‍മയായിരിക്കും അവള്‍. പ്രതികരിക്കാനുള്ള കരുത്ത് അവള്‍ക്കുണ്ട്. ഒരു പോരാട്ടത്തില്‍നിന്നും പിന്നോട്ടു പോവാത്തവളാണവള്‍. എന്നാല്‍ അവള്‍ വികര്‍മനിയമങ്ങളോട് പ്രതികരിക്കുകയോ പോരാടുകയോ ചെയ്യുന്നില്ല. അതേസമയം മറ്റു വികര്‍മരെപ്പോലെ ജീവിതത്തിന്‍റെ അജ്ഞാതമായ പിന്നാമ്പുറങ്ങളിലേക്ക് ഒതുങ്ങിപ്പോവുന്നുമില്ല, അവള്‍. നിയമങ്ങളും ആജ്ഞകളുമെല്ലാം അനുസരിക്കുന്നതോടൊപ്പം തന്നെ അതിനെക്കുറിച്ചു പരാതി പറയാനോ ആവലാതികൊള്ളാനോ നിലവിളിക്കുവാനോ അവള്‍ ഒരുമ്പെടുന്നില്ല. ജീവിതം അനീതിപൂര്‍വ്വമാണ് അവളോടു പെരുമാറുന്നതെങ്കിലും അന്തസ്സോടെയാണ് അവള്‍ ജീവിക്കുന്നത്. എന്തുകൊണ്ടാണത്?”
“കാരണം, അവള്‍ അഭിമാനമുള്ള സ്ത്രീയാണ്.”
“അവള്‍ അങ്ങനെയാണെന്ന കാര്യത്തില്‍ യാതൊരു സംശയവുമില്ല. പക്ഷേ അതല്ല അതിനുള്ള കാരണം. ഒരു കാര്യം ഓര്‍ക്കുക, ഒരു വിനിമയ ഇടപാടില്‍ നമ്മള്‍ ഒരു സാധനം അങ്ങോട്ടുകൊടുക്കുന്നത് ഇങ്ങോട്ട് എന്തെങ്കിലും തിരികെ കിട്ടണമെന്ന വിശ്വാസത്തിലാണ്. നീതി രഹിതമായ ഒരു നിയമം അവള്‍ സ്വീകരിക്കുന്നത് മറ്റാര്‍ക്കും അതിനെക്കുറിച്ച് കുറ്റബോധം തോന്നാത്ത വിധത്തിലാണ്. അതിലുമപ്പുറം അവസരം ലഭിക്കുമ്പോഴെല്ലാം തനിക്കു കഴിയുംവിധം സമൂഹത്തിന് നന്മ ചെയ്യുവാനാണ് അവള്‍ ശ്രമിക്കുന്നത്. തനിക്കുള്ളതെല്ലാം ഒരു സമൂഹത്തിന് നല്കുന്നവള്‍ തിരിച്ച് എന്താണ് പ്രതീക്ഷിക്കുന്നുണ്ടാവുകയെന്ന് താങ്കള്‍ക്ക് ധാരണയുണ്ടോ?”
“ആദരവ്.” ശിവന്‍ പ്രതിവചിച്ചു.
“അതുതന്നെ.” പണ്ഡിതന്‍റെ മുഖം മന്ദഹാസംകൊണ്ടു പ്രകാശിച്ചു. “അങ്ങനെയുള്ള ഒരു വ്യക്തിയെ സംരക്ഷിക്കുവാന്‍ ശ്രമിക്കുമ്പോള്‍ താങ്കള്‍ ചെയ്യുന്നതെന്താണെന്ന് മനസ്സിലാവുന്നുണ്ടോ?”
“അവളെ അനാദരിക്കുന്നു.”
“അതുതന്നെ! സംരക്ഷണം ആവശ്യമുള്ള ഒരാള്‍ക്ക് സംരക്ഷണം നല്കുകയെന്ന കാര്യം താങ്കളിലേക്ക് അസ്വാഭാവികമായും കടന്നു വരുന്ന ഒന്നാണ്. പക്ഷേ, സതിയുടെ കാര്യത്തില്‍ താങ്കള്‍ അതില്‍ നിയന്ത്രണം പാലിക്കണം. അവളെ ആദരിക്കുക. അപ്പോള്‍ അവള്‍ക്ക് പ്രതിരോധിക്കാനാകാത്ത വിധം താങ്കളോട് ആകര്‍ഷണം തോന്നും. അവളെ സ്നേഹിക്കുന്നവരില്‍ നിന്ന് അവള്‍ക്ക് പലതും ലഭിക്കും. എന്നാല്‍ അവള്‍ ഏറെ ആഗ്രഹിക്കുന്ന ഒരു വസ്തു അവള്‍ക്ക് ലഭിക്കുകയില്ല – ആദരവ്!”
കൃതജ്ഞതാപൂര്‍വ്വം ശിവന്‍ പണ്ഡിതനെ നോക്കി മന്ദഹസിച്ചു. അവന്‍ തനിക്കുവേണ്ട ഉത്തരം കണ്ടെത്തിക്കഴിഞ്ഞിരുന്നു.
ആദരവ്

രണ്ടാഴ്ച കഴിഞ്ഞപ്പോള്‍ നീലകണ്ഠന്‍റെ യാത്രാസംഘം സിന്ധുനദിയും പശ്ചിമസമുദ്രവും സംഗമിക്കുന്ന കരാചാപ എന്ന നഗരത്തില്‍ എത്തിച്ചേര്‍ന്നു. വെട്ടിത്തിളങ്ങുന്ന ആ നഗരം അതിന്‍റെ അടിത്തറയുടെ അതിരുകള്‍ ഭേദിച്ച് വളര്‍ന്നു തുടങ്ങിയിരുന്നു. ദ്വിതിയ എന്നറിയപ്പെട്ടിരുന്ന രണ്ടാമത്തെ തട്ട് അന്‍പതുവര്‍ഷങ്ങള്‍ക്കു മുന്‍പ് ഒന്നാമത്തെ തട്ടിനേക്കാള്‍ മനോഹരമായി നിര്‍മ്മിച്ചതായിരുന്നു. ഈ ദ്വിതിയ എന്ന സ്ഥലത്താണ് കരാചാപയിലെ ഉന്നത വര്‍ഗ്ഗം താമസിച്ചിരുന്നത്. അവിടത്തെ പ്രവിശ്യാധികാരി ജൂലേശ്വര്‍ ഹ്രസ്വകായനായ ഒരു വൈശ്യനായിരുന്നു. നീലകണ്ഠനെക്കുറിച്ച് കേട്ടിരുന്ന അയാള്‍ നഗരത്തിന് പുറത്തുവന്ന് നീലകണ്ഠനെ സ്വീകരിക്കുന്ന പുതിയ രീതി അനുവര്‍ത്തിച്ചു.
ഒരുലക്ഷം ജനങ്ങള്‍ പാര്‍ത്തിരുന്ന കരാചാപ വ്യാപാരകേന്ദ്രമായ ഒരു അതിര്‍ത്തിനഗരമായിരുന്നു. അതുകൊണ്ട് ദക്ഷന്‍റെ പിതാവായിരുന്ന ബ്രഹ്മനായക മഹാരാജാവ് ഏകദേശം നൂറുവര്‍ഷം മുന്‍പേ ഒരു വൈശ്യനെ അവിടത്തെ പ്രവിശ്യാധികാരിയായി നിയമിക്കുവാനുള്ള ദീര്‍ഘദര്‍ശിത്വം പ്രകടമാക്കി. ജൂലേശ്വര്‍ തന്‍റെ അസാധാരണമായ ഭരണനൈപുണ്യത്തിലൂടെ നഗരത്തെ അതിന്‍റെ സുവര്‍ണ്ണതയിലെത്തിച്ചു. നഗരചരിത്രത്തിലെ ഏറ്റവും ബുദ്ധിശാലിയും കര്‍മ്മശേഷിയുള്ളവനുമായ പ്രവിശ്യാധികാരിയായാണ് ജൂലേശ്വര്‍ അറിയപ്പെട്ടിരുന്നത്. സാമ്രാജ്യത്തിന്‍റെ കിഴക്കു ഭാഗത്തുള്ള ലോതല്‍ നഗരത്തെ നിഷ്പ്രഭമാക്കിക്കൊണ്ട് കരാചാപ മെലൂഹയിലെ ഏറ്റവും പ്രമുഖ വാണിജ്യനഗരമായി മാറി. മെസൊപൊട്ടേമിയക്കാരും ഈജിപ്തുകാരും അടക്കമുള്ള വിദേശികള്‍ക്ക് ഈ നഗരത്തില്‍ പ്രവേശിക്കാനുള്ള സ്വാതന്ത്ര്യമുണ്ടായിരുന്നുവെങ്കിലും അതിനപ്പുറത്തേക്ക് കടക്കുവാന്‍ ചക്രവര്‍ത്തിയുടെ രേഖാമൂലമുള്ള അനുമതിയില്ലാതെ സാധിക്കുകയില്ലായിരുന്നു.
നീലകണ്ഠന്‍ കരാചാപയിലെത്തിയ ആദ്യ ദിവസം തന്നെ ജൂലേശ്വര്‍ അദ്ദേഹത്തെ കടല്‍തീരത്തേക്കുള്ള വിനോദയാത്രയില്‍ അകമ്പടി സേവിച്ചു. ശിവന്‍ മുന്‍പൊരിക്കലും കടല്‍ കണ്ടിട്ടില്ലായിരുന്നു. അനന്തമായ ആ ജലപ്പരപ്പ് കണ്ടപ്പോള്‍ ശിവന്‍ അദ്ഭുതപ്പെട്ടുപോയി. അയാള്‍ മണിക്കൂറുകളോളം ആ കടല്‍തീരത്തു ചെലവിട്ടു. ജൂലേശ്വര്‍ അഭിമാനപൂര്‍വ്വം ആ തുറമുഖത്തോടനുബന്ധിച്ചുള്ള കപ്പല്‍ നിര്‍മ്മാണ ശാലയില്‍ നിര്‍മ്മിച്ചിരുന്ന വിവിധ തരത്തിലുള്ള യാനപാത്രങ്ങളെക്കുറിച്ച് വിശദീകരിച്ചു കൊണ്ടിരുന്നു. മെസോപ്പൊട്ടേമിയന്‍ വ്യാപാരികള്‍ ആ തുറമുഖത്തെത്തിക്കുമെന്ന് പ്രതീക്ഷിച്ചിരുന്ന ചില സാധനങ്ങള്‍ പരിശോധിച്ചു നോക്കുന്നതിനായി ബൃഹസ്പതിയും അവിടെ എത്തിയിരുന്നു.
ശിവനുവേണ്ടി ഒരുക്കിയ വിരുന്നില്‍ ജൂലേശ്വര്‍ ഒരു പ്രഖ്യാപനം നടത്തി. നീലകണ്ഠനെ ആദരിക്കുവാനായി താന്‍ വലിയൊരു യജ്ഞം സംഘടിപ്പിക്കുന്നുണ്ടെന്നും വരുണദേവന്‍റെയും അശ്വിനികുമാരന്മാരുടെയും ആഭിമുഖ്യത്തിലായിരിക്കും അത് നടത്തുകയെന്നും ആയിരുന്നു ആ പ്രഖ്യാപനം. മെലൂഹയില്‍നിന്ന് മെസൊപ്പൊട്ടേമിയയിലേക്കും അതിനപ്പുറത്തേക്കുമുള്ള ജലഗതാഗതമാര്‍ഗ്ഗം കണ്ടെത്തിയ ഇതിഹാസതുല്യരായ ഇരട്ട സഹോദരന്മാരായിരുന്നു അശ്വിനി കുമാരന്മാര്‍. അവര്‍ രൂപകല്പന ചെയ്ത സമുദ്ര ഭൂപടങ്ങളും നിര്‍ദ്ദേശങ്ങളും അവര്‍ പറഞ്ഞ കഥകളും ആ സമുദ്രനഗരത്തിലെ ജനങ്ങള്‍ക്കുള്ള പ്രചോദനവും അറിവിന്‍റെ സ്രോതസ്സുമായിരുന്നു.
വിരുന്നിനുശേഷം ശിവന്‍ സതിയും കൃതികയും താമസിച്ചിരുന്ന അറയിലെത്തി.
സതി തന്നോട് വളരെ ഔപചാരികമായാണ് പെരുമാറുന്നതെന്ന് മനസ്സിലാക്കിക്കഴിഞ്ഞ ശിവന്‍ വളരെ ശ്രദ്ധാപൂര്‍വ്വമാണ് അവളോട് ഇടപെട്ടിരുന്നത്. “നീ നാളത്തെ യജ്ഞം കാണാന്‍ വരുന്നുണ്ടാകുമോ എന്നാണ് ഞാന്‍ ആലോചിച്ചുകൊണ്ടിരുന്നത്?” ശിവന്‍ ചോദിച്ചു.
“നീലകണ്ഠന്‍ ഞാന്‍ ഖേദിക്കുന്നു.” സതി ഉപചാരപൂര്‍വ്വം പറഞ്ഞു. “എനിക്കാ ചടങ്ങില്‍ സന്നിഹിതയാകുവാന്‍ സാധിച്ചെന്നു വരില്ല. അത്തരം യജ്ഞങ്ങളില്‍ പങ്കെടുക്കുവാന്‍ എനിക്ക് അനുവാദമില്ല.”
തന്നോടൊപ്പം അവിടെ സന്നിഹിതയായാല്‍ അവളെ ആരും ചോദ്യം ചെയ്യുകയില്ലെന്ന് പറയാന്‍ ഒരുങ്ങിയതായിരുന്നു നീലകണ്ഠന്‍. പക്ഷേ, അതു വേണ്ടെന്ന് അവനു തോന്നി. “അല്ലെങ്കില്‍ നമുക്ക് നാളെ അല്പം നൃത്തം പരിശീലിച്ചാലോ? ഏറ്റവും അവസാനം നമ്മളൊന്നിച്ച് നടത്തിയ നൃത്ത പരിശീലനത്തെക്കുറിച്ച് എനിക്ക് ഓര്‍മ്മപോലുമില്ല.”
“അത് കൊള്ളാം. കുറേക്കാലമായി നിങ്ങളുടെ നൃത്ത പാഠങ്ങള്‍ എനിക്ക് ലഭിച്ചിട്ട്.” സതി പറഞ്ഞു.
അസന്തുഷ്‍ടിയോടെ ശിവന്‍ സതിയെ നോക്കി തലയാട്ടി. അവരുടെ ബന്ധത്തിലുണ്ടായ മരവിപ്പ് അവനെ അസ്വസ്ഥനാക്കി. യാത്ര പറഞ്ഞ് അവന്‍ പുറപ്പെടാനൊരുങ്ങി.
കൃതിക സതിയെ നോക്കി. അറിയാതെ അവള്‍ തല കുലുക്കി.