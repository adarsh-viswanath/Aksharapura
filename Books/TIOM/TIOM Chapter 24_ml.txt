അധ്യായം ഇരുപത്തി നാല്
ഞെട്ടിക്കുന്ന വെളിപ്പെടുത്തല്‍

സതി തമ്പിനു പുറത്തേക്കു കുതിച്ചു. കൃതികയും ആയുര്‍വതിയും അവളുടെ പിന്നാലെ ചെന്നു.
“അല്പം പതുക്കെ, സതി” ആയുര്‍വതി നിലവിളിച്ചുകൊണ്ട് അവളുടെ ഒപ്പമെത്താന്‍ ശ്രമിച്ചു. “നിന്‍റെ ഈ അവസ്ഥയില്‍…..”
സതി തിരിഞ്ഞ് ആയുര്‍വതിയെ നോക്കി ചിരിച്ചുവെങ്കിലും വേഗതകുറച്ചില്ല. ശിവനും പര്‍വ്വതേശ്വരനും നിസ്സംശയം യുദ്ധവിജയം പ്രഖ്യാപിക്കാനിരിക്കുന്ന ആ രാജകീയ തമ്പിനുനേര്‍ക്ക് അവള്‍ തിടുക്കപ്പെട്ടുകൊണ്ട് ഓടി. നന്തിയും വീരഭദ്രനും പ്രധാനകവാടത്തില്‍ കാവല്‍ നിന്നിരുന്നു. സതിയെ അകത്തേക്കു കടത്തിവിടുവാനായി അവര്‍ ഒരു വശത്തേക്കു മാറിനിന്നുവെങ്കിലും ആയുര്‍വതിയേയും കൃതികയേയും അവര്‍ തടഞ്ഞു.
“ക്ഷമിക്കണം, ആയുര്‍വതി” നന്തി തല കുനിച്ച് ക്ഷമാപണം പറഞ്ഞു. “ആരെയും കടത്തിവിടാന്‍ പാടില്ലെന്ന് കര്‍ശനമായ നിര്‍ദ്ദേശമുണ്ട്.”
“എന്തുകൊണ്ട്?” അതിശയിച്ചുകൊണ്ട് ആയുര്‍വതി ചോദിച്ചു.
“എനിക്കറിഞ്ഞുകൂടാ, ഭവതി, എന്നോടു ക്ഷമിക്കൂ.”
“അത് സാരമില്ല.” ആയുര്‍വതി പറഞ്ഞു. “നിങ്ങള്‍ നിങ്ങളുടെ ജോലി ചെയ്യുന്നു അത്രതന്നെ.”
“ഞാന്‍ ഖേദിക്കുന്നു ഓമലേ” വീരഭദ്രന്‍ കൃതികയെ നോക്കി.
“പൊതു സ്ഥലത്തുവെച്ച് എന്നെ ഇങ്ങനെ വിളിക്കരുത്.” അമ്പരന്നുകൊണ്ട് കൃതിക മന്ത്രിച്ചു.
തമ്പിന്‍റെ തിരശ്ശീല ഒരുവശത്തേക്കുമാറ്റി സതി അകത്തേക്കു കടന്നു.
“എനിക്കറിഞ്ഞുകൂടാ പ്രഭോ.” പര്‍വ്വതേശ്വരന്‍ പറഞ്ഞു. “അത് അത്ര ബുദ്ധിപരമല്ല.”
ശിവനെ പര്‍വ്വതേശ്വരന്‍ “പ്രഭോ” എന്ന് അഭിസംബോധനചെയ്തത് സതിയെ അദ്ഭുതപ്പെടുത്തി. 
എന്നാല്‍ ശിവന്‍ സുരക്ഷിതനാണെന്നു കണ്ടപ്പോഴുണ്ടായ സന്തോഷം ഈ ചിന്തകളെ അവളില്‍നിന്നും അകറ്റി. “ശിവാ!”
“സതി!” അവള്‍ക്കുനേരെ തിരിഞ്ഞുകൊണ്ട് ശിവന്‍ മന്ത്രിച്ചു.
സതി മരവിച്ചുപോയി. അവളെ കണ്ടപ്പോള്‍ അവന്‍ പുഞ്ചിരിച്ചില്ല. വിജയത്തിന്‍റെ കുത്തൊഴുക്ക് അവന്‍റെ മുഖത്തില്ലായിരുന്നു. അവന്‍റെ ശരീരത്തിലെ മുറിവുകള്‍ വെച്ചുകെട്ടുകപോലും ചെയ്തിട്ടില്ലായിരുന്നു.
“എന്താ പ്രശ്നം?” സതി ചോദിച്ചു.
ശിവനവളെ തുറിച്ചുനോക്കി. അവന്‍റെ ഭാവം അവളെ വല്ലാതെ വിഷമിപ്പിച്ചു. അവള്‍ പര്‍വ്വതേശ്വരന്‍റെ നേര്‍ക്കു തിരിഞ്ഞു. ബദ്ധപ്പെട്ട് വരുത്തിയ പുഞ്ചിരിയോടെ അദ്ദേഹം ഒരുനിമിഷം അവളെ ഒന്നു നോക്കി. എന്തോ ദുശ്ശങ്കകള്‍ മറച്ചുവെച്ചതുപോലെ അളന്നു മുറിച്ച പുഞ്ചിരി. 
“പിതൃതുല്യന്‍, എന്താ ഇതൊക്കെ?”
പര്‍വ്വതേശ്വരന്‍ ശിവനെ നോക്കി. അവസാനം ശിവന്‍ സംസാരിച്ചു. “ഈ യുദ്ധവുമായി ബന്ധപ്പെട്ട് ചില കാര്യങ്ങള്‍ ഞങ്ങളെ വിഷമിപ്പിക്കുന്നു.”
“എന്താണ് നിങ്ങളെ വിഷമിപ്പിക്കുന്നത്?” സതി അതിശയത്തോടെ ചോദിച്ചു. “എക്കാലത്തേയും മികച്ച വിജയം നിങ്ങള്‍ സൂര്യവംശികള്‍ക്കു സമ്മാനിച്ചിരിക്കുന്നു. എന്‍റെ മുത്തച്ഛന്‍ നല്കിയതിനേക്കാളും സമ്പൂര്‍ണ്ണമായ പരാജയമാണ് നിങ്ങള്‍ ചന്ദ്രവംശികള്‍ക്കു നല്കിയത്. നിങ്ങള്‍ക്ക് അഭിമാനിക്കാം.”
“ചന്ദ്രവംശികള്‍ക്കൊപ്പം ഒരു നാഗനെപ്പോലും എനിക്കു കാണാന്‍ സാധിച്ചില്ല.” ശിവന്‍ പറഞ്ഞു.
“നാഗന്മാര്‍ ഉണ്ടായിരുന്നില്ലേ?” സതി ചോദിച്ചു. “അത് അത്ര നല്ല കാര്യമല്ലല്ലോ.”
“അതെ.” അനിഷ്‍ടസൂചനയുടെ ലാഞ്ചനയോടെ ശിവന്‍ പറഞ്ഞു. “ചന്ദ്രവംശികളുമായി അവര്‍ക്ക് അത്ര അടുപ്പമുണ്ടായിരുന്നുവെങ്കില്‍ അവര്‍ യുദ്ധഭൂമിയില്‍ ഉണ്ടാവേണ്ടതായിരുന്നു. ചന്ദ്രവംശികള്‍ നമുക്കെതിരെ അവരെ ഉപയോഗിച്ചിരുന്നുവെങ്കില്‍ അവരുടെ കഴിവുകള്‍ യുദ്ധഭൂമിയില്‍ പ്രകടമാവുമായിരുന്നു. പക്ഷേ, അവര്‍ എവിടെയായിരുന്നു?”
“ഒരുപക്ഷേ, അവര്‍ തമ്മില്‍ വേര്‍പിരിഞ്ഞുകാണും.” സതി അഭിപ്രായപ്പെട്ടു.
“ഞാനങ്ങനെ കരുതുന്നില്ല.” പര്‍വ്വതേശ്വരന്‍ പറഞ്ഞു. “മന്ദരപര്‍വ്വതത്തിനു നേര്‍ക്ക് അവര്‍ ഒന്നിച്ചു നടത്തിയ ആക്രമണമാണ് ഈ യുദ്ധത്തിനു വഴിയൊരുക്കിയത്! അവരിവിടെ ഉണ്ടാകേണ്ടതായിരുന്നില്ലേ?”
“ശിവാ, നിനക്കത് കണ്ടെത്താന്‍ കഴിയും.” സതി പറഞ്ഞു. “വെറുതെ മനസ്സു വിഷമിപ്പിക്കേണ്ട.”
“സതി മിണ്ടാതിരിക്കൂ” ശിവന്‍ ഉറക്കെ പറഞ്ഞു. “എനിക്കതു കണ്ടെത്താനാവുന്നില്ല. അതാണെന്‍റെ വിഷമം.”
ഞെട്ടിപ്പോയ സതി പുറകോട്ടുനീങ്ങി. അവന്‍റെ അസ്വാഭാവികമായ തീക്ഷ്ണത അവളെ നടുക്കി. ഇത് അവന്‍റെ ശീലമല്ല. താന്‍ എന്താണ് പറഞ്ഞതെന്നു മനസ്സിലാക്കിയ ശിവന്‍ ഉടനെ രക്തം പുരണ്ട കൈ അവളുടെ നേര്‍ക്കു നീട്ടി. “ഞാന്‍ ഖേദിക്കുന്നു സതി. ഞാന്‍ വെറുതെ….”
മുറിയുടെ തിരശ്ശീല ഉയര്‍ത്തി ദക്ഷന്‍ ഒരു സഹായിയോടൊപ്പം അകത്തേക്കു കടന്നുവന്നതോടെ ആ സംഭാഷണം മുറിഞ്ഞുപോയി.
“പ്രഭോ” ശിവനെ മുറുകെ പുണര്‍ന്നുകൊണ്ട് ദക്ഷന്‍ നിലവിളിച്ചു.
ശിവന്‍ പുളഞ്ഞു. അവന്‍റെ മുറിവുകള്‍ വേദനിച്ചു. ദക്ഷന്‍ ഉടന്‍ പുറകോട്ടുമാറി.
“ക്ഷമിക്കണം പ്രഭോ.” ദക്ഷന്‍ പറഞ്ഞു. തന്‍റെ സഹായിയെ നോക്കി അദ്ദേഹം തുടര്‍ന്നു “എന്താണ് ആയുര്‍വത പുറത്തുനില്ക്കുന്നത്? അവളെ അകത്തേക്കു കടത്തിവിടൂ. അവള്‍ ഭഗവാന്‍റെ മുറിവുകള്‍ മരുന്നുവെച്ചു കെട്ടട്ടെ.”
“വേണ്ട.” ശിവന്‍ സഹായിയോടു പറഞ്ഞു. “എന്നെ ശല്യപ്പെടുത്തരുതെന്ന് ഞാന്‍ പറഞ്ഞിരുന്നു. മുറിവുകെട്ടാനുള്ള സമയം ഇനിയും വേണ്ടത്രയുണ്ട്.” ശിവന്‍ ദക്ഷനെ നോക്കി “മഹാരാജന്‍ അങ്ങയോട് എനിക്കൊരു കാര്യം പറയാനുണ്ട്…..”
“പ്രഭോ അങ്ങ് അനുവദിക്കുമെങ്കില്‍ ഞാന്‍ ആദ്യം പറയാം.” കുറച്ചുകാലമായി നിഷേധിക്കപ്പെട്ട ഒരു മധുരപലഹാരം ലഭിച്ച കൊച്ചു ചെറുക്കനെപ്പോലെ ആവേശഭരിതനായി ദക്ഷന്‍ പറഞ്ഞു. “എനിക്കുവേണ്ടി, മെലൂഹയ്ക്കുവേണ്ടി അങ്ങുചെയ്തുതന്ന ഉപകാരത്തിന് ഞാന്‍ നന്ദിപറയാനാഗ്രഹിക്കുന്നു. എന്‍റെ പിതാവിനുപോലും ചെയ്യാനാകാത്ത കാര്യമാണ് നമ്മള്‍ ചെയ്തത്. ഇത് സമ്പൂര്‍ണ്ണ വിജയമാണ്.”
ശിവനും പര്‍വ്വതേശ്വരനും ഹ്രസ്വനേരം പരസ്പരം നോക്കിയപ്പോഴേക്കും ദക്ഷന്‍ വീണ്ടും അവരുടെ ശ്രദ്ധയാകര്‍ഷിച്ചു.
“നമ്മളിങ്ങനെ സംസാരിച്ചുകൊണ്ടിരിക്കെ ചക്രവര്‍ത്തി ദിലീപനെ ഇങ്ങോട്ടു കൊണ്ടുവന്നു കൊണ്ടിരിക്കുകയാണ് സൈനികര്‍.” ദക്ഷന്‍ പറഞ്ഞു.
“എന്ത്?” പര്‍വ്വതേശ്വരന്‍റെ അതിശയം പ്രകടമായിരുന്നു. “പക്ഷേ നമ്മളിപ്പോള്‍ സൈനികരെ അവരുടെ താവളത്തിലേക്ക് അയച്ചതേയുള്ളൂ. ഇത്രവേഗം അവര്‍ അയാളെ കീഴടക്കിയിരിക്കാന്‍ സാധ്യത കാണുന്നില്ല.”
“അല്ല, പര്‍വ്വതേശ്വരാ.” ദക്ഷന്‍ പറഞ്ഞു. “വളരെ നേരത്തെതന്നെ എന്‍റെ അംഗരക്ഷകരെ ഞാന്‍ അങ്ങോട്ടു പറഞ്ഞയച്ചിരുന്നു. ഭഗവാനും താങ്കളും മൂന്നാമത്തെ ആക്രമണം ആരംഭിച്ചപ്പോള്‍ ചന്ദ്രവംശികള്‍ പരാജയപ്പെട്ടുവെന്ന് നിരീക്ഷണസ്തംഭത്തില്‍നിന്നു നോക്കിയപ്പോള്‍ എനിക്കു കാണാന്‍ കഴിഞ്ഞു. അതാണ് അകലെനിന്ന് നിരീക്ഷിക്കുമ്പോഴുള്ള ഗുണം. ഭീരുവായ ദിലീപന്‍ രക്ഷപ്പെട്ടുകാണുമോ എന്നായിരുന്നു എന്‍റെ വിഷമം. അതുകൊണ്ട് ഞാനെന്‍റെ സുരക്ഷാഭടന്മാരെ അയാളെ പിടിച്ചുകൊണ്ടുവരുന്നതിന് പറഞ്ഞയച്ചു.”
“പക്ഷേ, മഹാരാജന്‍” പര്‍വ്വതേശ്വരന്‍ പറഞ്ഞു “അയാളെ കീഴടക്കുന്നതിനുമുന്‍പ് അതിന്‍റെ ഉപാധികളെക്കുറിച്ച് നമ്മള്‍ ചര്‍ച്ചചെയ്യേണ്ടിയിരുന്നില്ലേ? എന്തൊക്കെ വാഗ്ദാനങ്ങളാണ് നമ്മള്‍ മുന്നോട്ടു വെക്കാന്‍ പോകുന്നത്?”
“വാഗ്ദാനം?” വിജയത്തിന്‍റെ മത്ത് തിളങ്ങുന്ന കണ്ണുകളോടെ ദക്ഷന്‍ ചോദിച്ചു. “അയാള്‍ പൂര്‍ണ്ണമായും പരാജയപ്പെട്ടുകഴിഞ്ഞതിനാല്‍ നമ്മളിനി അയാള്‍ക്ക് വാഗ്ദാനങ്ങളൊന്നും നല്കേണ്ടതില്ല. ഒരു സാധാരണ കുറ്റവാളിയെപ്പോലെയാണ് അയാളെ ഇവിടെ കൊണ്ടുവന്നിട്ടുള്ളത്. എങ്കിലും, മെലൂഹക്കാര്‍ എത്ര ദയാസമ്പന്നരാണെന്ന് നമ്മള്‍ അവര്‍ക്കു കാണിച്ചുകൊടുക്കും. അടുത്ത ഏഴുതലമുറ പ്രകീര്‍ത്തിക്കുന്ന വിധത്തിലുള്ള ഒരു വാഗ്ദാനമാണ് നമ്മള്‍ അവര്‍ക്കു നല്കാന്‍ പോകുന്നത്!”
അതുകേട്ട് അദ്ഭുതപ്പെട്ടുപോയ ശിവന് ദക്ഷന്‍റെ മനസ്സിലിരിപ്പെന്താണെന്ന് ചോദിച്ചറിയാന്‍ കഴിയുന്നതിനുമുന്‍പ് കൊട്ടാരത്തിലെ വിളംബരക്കാരന്‍ തമ്പിനുപുറത്ത് ദിലീപന്‍റെ സാന്നിദ്ധ്യം അറിയിച്ചുകൊണ്ടുള്ള അറിയിപ്പ് വിളിച്ചുപറഞ്ഞു. കിരീടാവകാശിയായ കുമാരന്‍ ഭഗീരഥനാണ് അയാള്‍ക്കൊപ്പമുണ്ടായിരുന്നത്.
“കൗസ്തവാ, ഒരുനിമിഷം” എന്നുപറഞ്ഞുകൊണ്ട് ദക്ഷന്‍ താന്‍ മനസ്സില്‍ കരുതുന്ന രീതിയില്‍ ആ മുറിയൊന്നു ചിട്ടപ്പെടുത്താനായി പരിഭ്രമത്തോടെ ഓടിനടന്നു. നടുവില്‍ ഇട്ടിരുന്ന ഇരിപ്പിടത്തില്‍ ദക്ഷന്‍ ഇരുന്നു. ശിവനോട് തന്‍റെ വലതുഭാഗത്തിരിക്കുവാന്‍ അദ്ദേഹം അപേക്ഷിച്ചു. ശിവന്‍ ഇരുന്നുകഴിഞ്ഞപ്പോള്‍ സതി അവിടെനിന്ന് പോകാനൊരുങ്ങി. ശിവന്‍ അവളുടെ കൈ പിടിക്കാനാഞ്ഞു. അവന്‍റെ നിശ്ശബ്‍ദമായ അപേക്ഷ അനുസരിച്ചുകൊണ്ട് അവള്‍ അവന്‍റെ തൊട്ടുപുറകിലുള്ള ഒരു കസേരയില്‍ ചെന്നിരുന്നു. പര്‍വ്വതേശ്വരന്‍ ചക്രവര്‍ത്തിയുടെ ഇടതുവശത്തിരുന്നു.
“അയാളെ അകത്തേക്കു കൊണ്ടുവരൂ.” ദക്ഷന്‍ ഉറക്കെ വിളിച്ചു പറഞ്ഞു.
ആ തിന്മയുടെ മുഖം കാണുവാന്‍ ആകാംക്ഷാഭരിതനായിരുന്നു ശിവന്‍. നാഗന്മാരെ കണ്ടുപിടിക്കാന്‍ കഴിയാത്തതിന്‍റെ പേരില്‍ സന്ദേഹമുണ്ടായിരുന്നുവെങ്കിലും, ശരിയുടെ ഭാഗത്തുനിന്നുകൊണ്ട് ശരിക്കുവേണ്ടിയുള്ള ഒരു യുദ്ധത്തിലാണ് താന്‍ പങ്കെടുത്തതെന്ന് അവന്‍ വിശ്വസിച്ചു. തിന്മയുടെ പ്രതീകമായ ചന്ദ്രവംശിരാജാവിന്‍റെ മുഖം കാണുന്നതോടെ ആ വിജയം സമ്പൂര്‍ണ്ണമാകും.
ദിലീപന്‍ അകത്തേക്കു നടന്നുവന്നു. ശിവന്‍ അദ്ഭുതത്തോടെ നിവര്‍ന്നിരുന്നു. അവന്‍ പ്രതീക്ഷിച്ചതുപോലൊന്നുമായിരുന്നില്ല ദിലീപന്‍. ഒരു വൃദ്ധന്‍റെ രൂപമായിരുന്നു അയാള്‍ക്ക്. സോമരസം കഴിച്ചിരുന്ന മെലൂഹന്മാരില്‍ അപൂര്‍വ്വമായിരുന്ന ഒരു കാഴ്ച. പ്രായമുണ്ടായിരുന്നുവെങ്കിലും ദിലീപന് ഒരു ദുര്‍വൃത്തന്‍റെ സൗന്ദര്യക്കാഴ്ചയുണ്ടായിരുന്നു. ശരാശരി ഉയരമുണ്ടായിരുന്ന അയാള്‍ക്ക് ഇരുണ്ട ചര്‍മ്മമായിരുന്നു. ചെറിയ തോതിലുള്ള പേശീബലമുണ്ടായിരുന്നു. ലളിതമായ മെലൂഹന്‍ വസ്ത്രധാരണരീതിയില്‍നിന്നും വേറിട്ട രീതിയായിരുന്നു ദിലീപന്‍റേത്. ഇളം ചുവപ്പുനിറത്തിലുള്ള മുണ്ടും തിളങ്ങുന്ന വയലറ്റ് നിറത്തിലുള്ള അംഗവസ്ത്രവും ശരീരത്തിലെ മിക്ക അവയവങ്ങളിലും തൂങ്ങിക്കിടന്നിരുന്ന ആഭരണങ്ങളും ചേര്‍ന്ന് അയാള്‍ക്ക് ഒരു കാമദേവന്‍റെ ഭാവം നല്കി. ചുണ്ടില്‍ ചെറുതായി വിരിയാനൊരുങ്ങുന്ന ചിരി അയാളുടെ നര്‍മ്മഭാവം സൂചിപ്പിച്ചു. വെട്ടിയൊതുക്കിയ അയാളുടെ താടിയും അമിതമായ നിറപ്പകിട്ടാര്‍ന്ന കിരീടത്തിനു താഴെ പ്രത്യക്ഷപ്പെട്ട വെളുത്ത തലമുടിയും ചേര്‍ന്ന് ബൗദ്ധികമായ അന്തരീക്ഷം സൃഷ്‍ടിച്ചതോടൊപ്പം അയാളുടെ കഴിവില്ലായ്മയും പ്രകടമാക്കി.
“കിരീടാവകാശിയായ ഭഗീരഥ കുമാരനെവിടെ?” ദക്ഷന്‍ ചോദിച്ചു.
“കുമാരന്‍ പെട്ടെന്ന് ക്ഷോഭിക്കുന്നവനാകയാല്‍ അദ്ദേഹത്തോട് ഞാന്‍ പുറത്തുനില്ക്കാന്‍ പറഞ്ഞു.” ദിലീപന്‍ പറഞ്ഞു. മുറിയിലുള്ള മറ്റുള്ളവരുടെ സാന്നിദ്ധ്യം അംഗീകരിക്കുന്നതിന് തയ്യാറാകാത്ത ദിലീപന്‍ ദക്ഷന്‍റെ നേരെ മാത്രമാണ് നോക്കിയത്.”അതിഥികള്‍ക്ക് ഇരിപ്പിടം നല്കുന്ന മര്യാദ നിങ്ങള്‍ മെലൂഹന്മാര്‍ക്ക് ഇല്ലെന്നുണ്ടോ?”
“ദിലീപന്‍, നിങ്ങളിവിടെ അതിഥിയല്ലല്ലോ. നിങ്ങളിവിടെ ഒരു തടവുകാരനാണ്.”
“അതെ. അതെ. എനിക്കറിയാം. നിങ്ങള്‍ക്ക് തമാശ മനസ്സിലാവുകയില്ലേ?” ദിലീപന്‍ ചോദിച്ചു. “ശരി ഇത്തവണ നിങ്ങള്‍ക്കെന്താണ് വേണ്ടത്?”
ദക്ഷന്‍ ഒന്നും മനസ്സിലാകാത്തതുപോലെ ദിലീപനെ നോക്കി.
“നൂറുവര്‍ഷം മുന്‍പ് നിങ്ങള്‍ യമുനാനദിയിലെ വെള്ളം മോഷ്‍ടിച്ചിരുന്നു.” ദിലീപന്‍ തുടര്‍ന്നു “ഇനി നിങ്ങള്‍ക്കെന്താ വേണ്ടത്?”
ശിവന്‍ അതിശയപൂര്‍വ്വം ദക്ഷനെ നോക്കി.
“ഞങ്ങള്‍ യമുനാനദിയിലെ വെള്ളം മോഷ്‍ടിച്ചതല്ല.” ദക്ഷന്‍ ക്ഷോഭത്തോടെ അലറി “അത് ഞങ്ങളുടേതായിരുന്നു. ഞങ്ങളത് തിരികെയെടുത്തു.”
“അതെന്തോ ആകട്ടെ” കൈവീശിക്കൊണ്ട് ദിലീപന്‍ ആ വാദം നിരസിച്ചു. “ഇത്തവണ നിങ്ങളുടെ ആവശ്യമെന്താണ്?”
ആ സംസാരം മുന്നോട്ടുപോയിരുന്ന രീതിയെക്കുറിച്ചോര്‍ത്ത് ശിവന്‍ അദ്ഭുതം കൊണ്ടു. തിന്മ നിറഞ്ഞ ഈ മനുഷ്യനെ അവരിപ്പോള്‍ പരാജയപ്പെടുത്തിയതേയുള്ളൂ. അയാള്‍ ഭവ്യത കാണിക്കേണ്ടതാണ്. എന്നിട്ടിതാ അയാളിപ്പോള്‍ അഹന്തയും ആത്മാഭിമാനവും പ്രകടിപ്പിക്കുവാന്‍ ശ്രമിക്കുന്നു.
വിടര്‍ന്ന കണ്ണുകളില്‍ ദയവിന്‍റെ പുഞ്ചിരിയോടെ ദക്ഷന്‍ ദിലീപനെ നോക്കി. “എനിക്കൊന്നും കവര്‍ന്നെടുക്കാനാഗ്രഹമില്ല. പകരം നിങ്ങള്‍ക്ക് ഒരു സാധനം നല്കാനാണ് ഞാനുദ്ദേശിക്കുന്നത്.”
ദിലീപന്‍ ജാഗ്രതാപൂര്‍വ്വം കണ്‍പുരികമുയര്‍ത്തി “ഒരു സാധനം നല്കാനോ?”
“അതെ. ഞങ്ങളുടെ ജീവിതരീതിയുടെ ഗുണം നിങ്ങള്‍ക്ക് നല്കാനാഗ്രഹിക്കുന്നു.”
ദിലീപന്‍ ദക്ഷനെ സംശയദൃഷ്‍ട്യാ നോക്കിക്കൊണ്ടിരുന്നു.
“ഞങ്ങളുടെ ഉന്നതമായ ജീവിതശൈലി നിങ്ങളിലേക്കു പകര്‍ന്നുതരുവാന്‍ ഞങ്ങളാഗ്രഹിക്കുന്നു.” സ്വന്തം ഔദാര്യത്തെക്കുറിച്ച് അദ്ഭുതപ്പെട്ടുകൊണ്ട് ദക്ഷന്‍ തുടര്‍ന്നു “ഞങ്ങള്‍ നിങ്ങളെ പരിഷ്കരിക്കുവാന്‍ പോകുന്നു.”
“ഞങ്ങളെ പരിഷ്ക്കരിക്കുവാനോ?” അടക്കിച്ചിരിച്ചുകൊണ്ട് ദിലീപന്‍ ചോദിച്ചു.
“അതെ. ഞങ്ങളുടെ സര്‍വ്വസൈന്യാധിപനായ പര്‍വ്വതേശ്വരന്‍ നിങ്ങളുടെ സാമ്രാജ്യം ഭരിക്കും. സ്വദീപിലെ രാജപ്രതിനിധി ആയിരിക്കും അദ്ദേഹം. താങ്കള്‍ അവിടത്തെ അധികാരമില്ലാത്ത അധിപനായി തുടരും. താങ്കളുടെ രാജ്യത്തെ മലിനമനസ്കരായ ആളുകള്‍ മെലൂഹന്‍ ജീവിതരീതി അനുവര്‍ത്തിക്കുന്ന കാര്യം പര്‍വ്വതേശ്വരന്‍ ഉറപ്പുവരുത്തിക്കൊള്ളും. നമ്മളിനി സഹോദരന്മാരെപ്പോലെ കഴിയും.”
അന്തംവിട്ട് പര്‍വ്വതേശ്വരന്‍ ദക്ഷനെ നോക്കി. സ്വദീപിലേക്കു തന്നെ പറഞ്ഞയക്കുമെന്ന് അദ്ദേഹം പ്രതീക്ഷിച്ചിരുന്നില്ല.
ദിലീപന്‍ ചിരിയടക്കാന്‍ ബദ്ധപ്പെടുന്നതായി തോന്നി. “നേര്‍വഴിക്കാരായ നിങ്ങളുടെ ആളുകള്‍ക്ക് സ്വദീപ് നോക്കിനടത്തുവാന്‍ കഴിയുമെന്ന് നിങ്ങള്‍ സത്യമായും വിചാരിക്കുന്നുണ്ടോ? എന്‍റെ ആളുകള്‍ ചപലമനസ്കരാണ്. നിങ്ങളുടെ സന്മാര്‍ഗ്ഗവത്ക്കരണമൊന്നും അവര്‍ ചെവിക്കൊള്ളാന്‍ പോകുന്നില്ല.”
“ഓ, അവരതൊക്കെ കേള്‍ക്കും.” ദക്ഷന്‍ ചീറി. “ഞങ്ങള്‍ പറയുന്നതെല്ലാം അവര്‍ കേള്‍ക്കും. കാരണം യഥാര്‍ത്ഥ ശബ്‍ദം വരുന്നത് എവിടെനിന്നാണെന്ന് നിങ്ങള്‍ക്കറിയില്ല.”
“സത്യം? എവിടെ നിന്നാണത് വരുന്നത്? എന്നെ ഒന്നു ബോധവല്‍ക്കരിക്കൂ.”
ശിവനുനേരെ ചൂണ്ടിക്കൊണ്ട് ദക്ഷന്‍ പറഞ്ഞു “ആരാണ് ഞങ്ങള്‍ക്കൊപ്പം ഇരിക്കുന്നതെന്ന് നോക്കൂ.”
ദിലീപന്‍ ദക്ഷന്‍റെ വലതുഭാഗത്തേക്കു തിരിഞ്ഞ് മനസ്സിലാകാത്തമട്ടില്‍ ചോദിച്ചു “ആരാണിയാള്‍? ഇയാള്‍ക്കെന്താണിത്ര വിശേഷം?”
അസ്വസ്ഥതയനുഭവപ്പെട്ട് ശിവന്‍ ഒന്നു പുളഞ്ഞു.
ദക്ഷന്‍ ശബ്‍ദമുയര്‍ത്തി “അദ്ദേഹത്തിന്‍റെ കഴുത്തിലേക്ക് നോക്ക് ചന്ദ്രവംശികളുടെ രാജാവേ.”
അല്പം ധിക്കാരത്തോടെ ദിലീപന്‍ വീണ്ടും ശിവനെ നോക്കി. കഴുത്തില്‍ ചോര ഉണങ്ങിയതിന്‍റെയും മുറിവിന്‍റെയും പാടുകള്‍ ഉണ്ടായിരുന്നുവെങ്കിലും നീലനിറം ജ്വലിച്ചുനിന്നു. പെട്ടെന്ന് ദിലീപന്‍റെ പുച്ഛച്ചിരി മാഞ്ഞു. അയാള്‍ നടുങ്ങിയതായി കാണപ്പെട്ടു. എന്തോ പറയാന്‍ ശ്രമിച്ചുനോക്കിയെങ്കിലും അയാള്‍ക്ക് വാക്കുകള്‍കിട്ടിയില്ല.
“അതെ, മലിനനായ ചന്ദ്രവംശീ.” നാടകീയത വരുത്താന്‍ കൈകള്‍ വീശി ദക്ഷന്‍ പരിഹസിച്ചു. “ഞങ്ങള്‍ക്ക് നീലകണ്ഠനുണ്ട്.”
പിന്നില്‍നിന്ന് സ്വന്തം പിതാവിന്‍റെ കുത്തേറ്റ ഒരു കുട്ടിയുടെ അപ്രതീക്ഷിത വേദന ദിലീപന്‍റെ കവിളുകളില്‍ പ്രത്യക്ഷപ്പെട്ടു. വര്‍ദ്ധിച്ച ഭയം ശിവന്‍റെ ഹൃദയത്തെ പിടിച്ചുലച്ചു. അയാള്‍ പ്രതീക്ഷിച്ചതില്‍നിന്നും ഏറെയായിരുന്നു ഇത്.
ദക്ഷന്‍റെ വിരട്ടല്‍ തുടര്‍ന്നു “ചന്ദ്രവംശികളുടെ ദുഷിച്ച ജീവിത ശൈലിയെ നശിപ്പിക്കുമെന്ന് നീലകണ്ഠന്‍ പ്രതിജ്ഞ ചെയ്തിട്ടുണ്ട്. നിങ്ങളത് കേട്ടേ മതിയാവൂ.”
അന്ധാളിച്ചുപോയ ദിലീപന്‍ അനന്തതയിലേക്ക് നോക്കുന്നതുപോലെ നോക്കി. അവസാനം പതുക്കെ മന്ത്രിക്കുവാനുള്ള ശക്തി അയാള്‍ വീണ്ടെടുത്തു “താങ്കള്‍ പറയുന്നതെന്താണോ, അതുപോലെ.”
ദക്ഷന് കൂടുതലെന്തെങ്കിലും പറയാന്‍ സാധിക്കുന്നതിനു മുന്‍പ് ദിലീപന്‍ എഴുന്നേറ്റ് തമ്പിന്‍റെ തിരശ്ശീലയുടെ നേര്‍ക്ക് നടന്നു. പുറത്തിറങ്ങാന്‍നേരം അയാള്‍ ഒരിക്കല്‍ക്കൂടി ശിവനെ തിരിഞ്ഞുനോക്കി. ധിക്കാരവും അഹന്തയും നിറഞ്ഞ കണ്ണുകളില്‍ കണ്ണീര്‍ തുള്ളികള്‍ കാണുമെന്ന് ശിവന് തീര്‍ച്ചയുണ്ടായിരുന്നു.
ദിലീപന്‍ പുറത്തുകടന്ന ഉടനെ ദക്ഷന്‍ എഴുന്നേറ്റ് ശിവനെ പുണര്‍ന്നു. നീലകണ്ഠന് വേദനിക്കാത്ത വിധത്തിലാണ് ദക്ഷന്‍ അവനെ പുണര്‍ന്നത്. “പ്രഭോ, അങ്ങ് അയാളുടെ മുഖത്തെ ഭാവം കണ്ടോ, അമൂല്യമായിരുന്നു അത്!”
പര്‍വ്വതേശ്വരനെ നോക്കിയ ദക്ഷന്‍ തുടര്‍ന്നു “പര്‍വ്വതേശ്വരാ, ദിലീപന്‍ തകര്‍ന്നു കഴിഞ്ഞു. സ്വദീപന്മാരെ നിയന്ത്രിക്കുവാനോ നമ്മുടെ ജീവിതരീതി അവരെക്കൊണ്ട് അനുവര്‍ത്തിപ്പിക്കുവാനോ താങ്കള്‍ക്ക് യാതൊരു ബുദ്ധിമുട്ടുമുണ്ടാവില്ല. ഈ പ്രശ്നത്തിന് ശാശ്വതമായ പരിഹാരം കണ്ടവരെന്ന നിലയില്‍ നമ്മള്‍ ചരിത്രത്തില്‍ ഇടം പിടിക്കും!”
ശിവന്‍ അതൊന്നും ശ്രദ്ധിക്കുന്നുണ്ടായിരുന്നില്ല. അവന്‍റെ അസ്വസ്ഥ ഹൃദയം ഉത്തരങ്ങള്‍ തേടി നടന്നു. മണിക്കൂറുകള്‍ക്കു മുന്‍പ് ശരിയെന്നു തോന്നിയ ഒരു സമരം എങ്ങനെ ഇപ്പോള്‍ തെറ്റായി മാറി? അവന്‍ ഒറ്റക്കിരിക്കുന്ന സതിയുടെ നേരെ തിരിഞ്ഞു. അവള്‍ പതിയെ അവന്‍റെ ചുമലില്‍ തൊട്ടു.
“പ്രഭോ, അങ്ങ് എന്താണ് ആലോചിക്കുന്നത്?” ശിവന്‍റെ അസ്വസ്ഥമായ ആലോചനകളിലേക്കു കടന്നുകയറി ദക്ഷന്‍ ചോദിച്ചു.
ശിവന്‍ വെറുതെ തലയാട്ടി.
“ദിലീപന്‍റെ രഥത്തില്‍ അങ്ങ് അയോദ്ധ്യയിലേക്കു പോകാന്‍ ആഗ്രഹിക്കുന്നുവോ എന്നാണ് ഞാന്‍ ചോദിച്ചത്?” ദക്ഷന്‍ ചോദിച്ചു “അങ്ങ് ആ ആദരവര്‍ഹിക്കുന്നുണ്ട്, പ്രഭോ. അങ്ങ് ഞങ്ങളെ മഹത്തായ വിജയത്തിലേക്ക് നയിച്ചിരിക്കുന്നു.”
ഈ ഘട്ടത്തില്‍ ആ സംഭാഷണം പ്രധാനപ്പെട്ട ഒന്നായി ശിവന് തോന്നിയില്ല. ഉത്തരത്തെക്കുറിച്ചു ചിന്തിക്കുവാനുള്ള ഊര്‍ജ്ജം അവനുണ്ടായിരുന്നില്ല. അശ്രദ്ധമായ രീതിയില്‍ അവന്‍ തലയാട്ടി.
“ഗംഭീരമായി. അതിനുവേണ്ട ഏര്‍പ്പാടെല്ലാം ഞാന്‍ ചെയ്തേക്കാം.”ദക്ഷന്‍ പറഞ്ഞു. തന്‍റെ സഹായിയെ നോക്കി അദ്ദേഹം തുടര്‍ന്നു “ഭഗവാന്‍റെ മുറിവുകള്‍ വെച്ചു കെട്ടുന്നതിനായി ആയുര്‍വതിയെ ഉടന്‍ അകത്തേക്കു വിടണം. ദിലീപന്‍റെ പരാജയത്തിനു പിന്നാലെ അയോദ്ധ്യയില്‍ കുഴപ്പങ്ങളൊന്നുമുണ്ടാകുന്നില്ലെന്ന് ഉറപ്പുവരുത്തുവാനായി നാളെ രാവിലെത്തന്നെ നമുക്ക് യാത്രതിരിക്കണം.”
ശിവന് അഭിവാദ്യമര്‍പ്പിച്ചുകൊണ്ട് ദക്ഷന്‍ പോകാനിറങ്ങി. “പര്‍വ്വതേശ്വരാ അങ്ങ് വരുന്നില്ലേ?”
പര്‍വ്വതേശ്വരന്‍ ശിവനെ നോക്കി. അദ്ദേഹത്തിന്‍റെ മുഖത്ത് ഉല്‍ക്കണ്ഠയുടെ ചുളിവുകള്‍ തെളിഞ്ഞു.
“പര്‍വ്വതേശ്വരന്‍” ദക്ഷന്‍ ആവര്‍ത്തിച്ചു.
സതിയെ തിടുക്കത്തിലൊന്ന് നോക്കിക്കൊണ്ട് പര്‍വ്വതേശ്വരന്‍ പോകാനിറങ്ങി. ശിവന്‍റെ മുഖം പതിയെ പിടിച്ചുകൊണ്ട് സതി മുന്നോട്ടു നീങ്ങി. ക്ഷീണത്തിന്‍റെ അമിതഭാരം മൂലം ശിവന്‍റെ ശിരസ്സ് കുനിഞ്ഞു. ആയുര്‍വതി ശ്രദ്ധാപൂര്‍വ്വം തിരശ്ശീലപൊക്കി. “പ്രഭോ, എങ്ങനെയുണ്ട്?”
പകുതിയടഞ്ഞ കണ്ണുമായി ശിവന്‍ മുഖമുയര്‍ത്തി. വിചിത്രമായ ഒരു ഉറക്കത്തിലേക്ക് ഇറങ്ങിക്കൊണ്ടിരിക്കുകയായിരുന്നു അവന്‍. പെട്ടെന്നു അവന്‍ ഉറക്കെ വിളിച്ചു “നന്തീ!”
നന്തി ഓടിവന്നു.
“നന്തി, എന്‍റെ തൊണ്ട പൊതിയുന്നതിനുള്ള ആവരണം കൊണ്ടുവരാമോ?”
“ആവരണമോ, പ്രഭോ?” നന്തി ചോദിച്ചു.
“അതെ.”
“ഉം. പക്ഷേ എന്തിനാണത് പ്രഭോ?”
“കാരണം എനിക്കതിന്‍റെ ആവശ്യമുണ്ട്!” ശിവന്‍ അലറി.
ഭഗവാന്‍റെ മറുപടി കേട്ട് നടുങ്ങിപ്പോയ നന്തി തിടുക്കത്തില്‍ അറയില്‍നിന്ന് പുറത്തേക്കോടി. സതിയും ആയുര്‍വതിയും അദ്ഭുതത്തോടെ നോക്കി. അവര്‍ക്കെന്തെങ്കിലും പറയാന്‍ കഴിയുന്നതിനു മുന്‍പ് അവന്‍ പൊടുന്നനെ താഴേക്ക് കുഴഞ്ഞുവീണു. അബോധാവസ്ഥ.

പേടിപ്പിക്കുന്ന കാട് അവനെ പൊതിഞ്ഞുകൊണ്ടിരിക്കെ അവന്‍ സര്‍വ്വശക്തിയുമെടുത്ത് ഓടിക്കൊണ്ടിരുന്നു. മരങ്ങള്‍ അവന്‍റെ മേല്‍ ആര്‍ത്തിപൂണ്ട നഖങ്ങള്‍ ആഴ്ത്തുന്നതിനു മുന്‍പ് അവയുടെ പിടിയില്‍നിന്ന് എങ്ങനെയെങ്കിലും രക്ഷപ്പെടുവാന്‍ അവന്‍ ശ്രമിക്കുകയായിരുന്നു. പെട്ടെന്ന് ഉച്ചത്തിലുള്ള ഒഴിവാക്കാനാവാത്ത ഒരു നിലവിളി അവന്‍ കേട്ടു.
രക്ഷിക്കണേ! ദയവായി രക്ഷിക്കണേ!
അവന്‍ നിന്നു. ഇല്ല. ഇത്തവണ അവന്‍ ഓടി അകലുകയില്ല. അവനാ ഭീകരനുമായി പൊരുതും. അവന്‍ മഹാദേവനായിരുന്നു. അതവന്‍റെ കര്‍ത്തവ്യമായിരുന്നു. വാള്‍ ഊരിപ്പിടിച്ച് പരിചഉയര്‍ത്തി ശിവന്‍ പതുക്കെ തിരിഞ്ഞുനിന്നു.
“ജയ് ശ്രീറാം!” ആ വെളിമ്പ്രദേശത്തിനു നേര്‍ക്ക് ഓടിക്കൊണ്ടിരിക്കെ അവന്‍ അലറി. കാട്ടുമുള്ളുകള്‍ അവന്‍റെ കാലില്‍ കോറിമുറിച്ചു. രക്തമൊഴുകി. പേടിച്ചരണ്ട് അവന്‍ ഓടി.
കൃത്യസമയത്ത് ഞാന്‍ അവളുടെ അടുത്തെത്തും. അവളെ ഇനി ഞാന്‍ ഉപേക്ഷിക്കില്ല.
എന്‍റെ ചോര എന്‍റെ പാപം കഴുകിക്കളയും. മാംസത്തില്‍ ആഴ്ന്നിറങ്ങിയ മുള്ളുകളെ വകവെക്കാതെ അവനാ കുറ്റിക്കാട്ടിലൂടെ കുതിച്ചു ചാടി. വെളിമ്പ്രദേശത്ത് ചെന്നിറങ്ങിയ പരിചകൊണ്ട് പ്രതിരോധിച്ചു തിരിച്ചടിക്കുവാന്‍ വാള്‍ താഴ്ത്തി പിടിച്ചു. പക്ഷേ, ആരും ആക്രമിച്ചില്ല. അവസാനം അവന്‍റെ ഏകാഗ്രതയിലൂടെ അപരിചിതമായ ഒരു പൊട്ടിച്ചിരി കടന്നുചെന്നു. അവന്‍ പരിച താഴ്ത്തി. സാവധാനം.
“ഹേ, ഭഗവാന്‍!” അവന്‍ വേദനകൊണ്ട് നിലവിളിച്ചു.
ആ സ്ത്രീ താഴെ അടിച്ചുവീഴ്ത്തപ്പെട്ടിരുന്നു, ചെറിയൊരു കത്തി അവളുടെ ഹൃദയത്തിലേക്ക് കുത്തിയിറക്കിയിരുന്നു. ഒരു കൊച്ചു ചെറുക്കന്‍ അവളുടെ അടുത്ത് നില്പുണ്ടായിരുന്നു. അന്തം വിട്ട്. പോരാട്ടത്തില്‍ അവന്‍റെ കൈയില്‍ രക്തം പുരണ്ടിരുന്നു. ഒരു പാറക്കൂട്ടത്തിന്‍റെ അറ്റത്ത് രോമാവൃതനായ ആ രാക്ഷസന്‍ ഇരിപ്പുണ്ടായിരുന്നു. അവന്‍ ആ ബാലനെ ചൂണ്ടി ചിരിച്ചുകൊണ്ടിരുന്നു.
“അരുത്!” ശിവന്‍ നിലവിളിച്ചു. അവന്‍ ഞെട്ടിവിറച്ച് ഉണര്‍ന്നു.
“എന്തുപറ്റി ശിവാ?” അവന്‍റെ കൈപിടിക്കുവാന്‍ മുന്നോട്ടുകുതിച്ചുകൊണ്ട് വ്യാകുലയായി സതി ചോദിച്ചു.
പരിഭ്രമത്തോടെ ശിവന്‍ ചുറ്റും നോക്കി. വിഷമത്തോടെ പര്‍വ്വതേശ്വരനും ആയുര്‍വതിയും എഴുന്നേറ്റു “പ്രഭോ?”
“ശിവാ, കുഴപ്പമൊന്നുമില്ല. എല്ലാം ശരിയായി.” ശിവന്‍റെ മുഖത്തുകൂടെ പതിയെ കൈയ്യോടിച്ചുകൊണ്ട് സതി മന്ത്രിച്ചു.
“അങ്ങേക്ക് വിഷബാധയുണ്ടായി, പ്രഭോ.” ആയുര്‍വതി പറഞ്ഞു. “ചില ചന്ദ്രവംശി സൈനികര്‍ വിഷം പുരട്ടിയ ആയുധങ്ങള്‍ പ്രയോഗിച്ചിരിക്കാമെന്ന് ഞങ്ങള്‍ വിചാരിക്കുന്നു. മറ്റുപലരേയും അത് ബാധിച്ചിട്ടുണ്ട്.”
ശിവന്‍ പതുക്കെ ബോധം വീണ്ടെടുത്തു. അവന്‍ കിടക്കയില്‍ നിന്നിറങ്ങി. സതി അവനെ എഴുന്നേല്ക്കാന്‍ സഹായിച്ചുവെങ്കിലും തന്നത്താന്‍ എഴുന്നേല്ക്കുവാന്‍ അവന്‍ ശാഠ്യം പിടിച്ചു. അവന്‍റെ തൊണ്ട വല്ലാതെ ഉണങ്ങിയിരുന്നു. അവന്‍ കൈയെത്തിച്ച് കുറച്ച് വെള്ളമെടുത്ത് കുടിച്ചു.
“നിരവധി മണിക്കൂറുകളായി ഞാന്‍ ഉറങ്ങുകയായിരുന്നുവെന്ന് തോന്നുന്നു.” വിളക്കുകളും പുറത്തെ ഇരുണ്ട ആകാശവും ശ്രദ്ധിച്ചുകൊണ്ട് ശിവന്‍ പറഞ്ഞു.
“അതെ.” ആയുര്‍വതി വിഷമത്തോടെ പറഞ്ഞു. “ഏതാണ്ട് മുപ്പത്തിയാറ് മണിക്കൂര്‍.”
“മുപ്പത്തിയാറ് നാഴിക” സുഖപ്രദമായ ഒരു ഇരിപ്പിടത്തിലേക്ക് ചായുംമുന്‍പേ അതിശയിച്ചുകൊണ്ട് ശിവന്‍ പറഞ്ഞു. വലതു കണ്ണിലെ വെച്ചു കെട്ടുകളും ചരടില്‍തൂക്കിയിട്ട മുറിഞ്ഞുതൂങ്ങിയ കൈയുമായി അറപ്പുളവാക്കുന്ന ഒരു രൂപം പുറകുവശത്തിരിക്കുന്നത് ശിവന്‍ കണ്ടു. “ദ്രപകു?”
“അതെ പ്രഭോ.” എഴുന്നേറ്റ് അഭിവാദ്യം ചെയ്യാന്‍ ശ്രമിച്ചുകൊണ്ട് ദ്രപകു പറഞ്ഞു.
“ഈശ്വരാ, ദ്രപകു! തന്നെ കണ്ടത് നന്നായി. താന്‍ ഇരിക്ക്.”
“അങ്ങയെ കാണാനിടവന്നതില്‍ സന്തോഷം പ്രഭോ.”
“നിങ്ങളുടെ യുദ്ധം എങ്ങനെയായിരുന്നു?”
“എനിക്ക് നിരവധി ഭടന്മാരെ നഷ്‍ടപ്പെട്ടു പ്രഭോ. ഏതാണ്ട് പകുതിയോളം. പിന്നെ ദാ ഈ കണ്ണും കൈയും.” ദ്രപകു മന്ത്രിച്ചു. “പക്ഷേ അങ്ങയുടെ അനുഗ്രഹത്താല്‍, പ്രധാന യുദ്ധം വിജയിക്കുംവരെ ഞങ്ങള്‍ക്ക് അവരെ പിടിച്ചുനിര്‍ത്താന്‍ സാധിച്ചു.”
“അത് എന്‍റെ അനുഗ്രഹം കൊണ്ടായിരുന്നില്ല, ചങ്ങാതീ. തന്‍റെ ധീരത മൂലമാണ്.” ശിവന്‍ പറഞ്ഞു. “നിങ്ങളെപ്രതി എനിക്ക് അഭിമാനം തോന്നുന്നു.”
“നന്ദി പ്രഭോ.”
ഭര്‍ത്താവിന്‍റെ മുടിയില്‍ പതുക്കെ തടവിക്കൊണ്ട് സതി തൊട്ടടുത്ത് നില്പുണ്ടായിരുന്നു.
“ശിവാ, അങ്ങേക്ക് ഇരിക്കണമെന്ന് നിര്‍ബ്ബന്ധമുണ്ടോ? കുറച്ചുനേരം കിടന്നുകൂടെ?”
“ഞാന്‍ ഒരുപാട് നേരം കിടന്നതല്ലേ സതി.”വിഷാദത്തോടെ ശിവന്‍ പറഞ്ഞു.
ആയുര്‍വതി പുഞ്ചിരിച്ചു. “വിഷം ഏതായാലും അങ്ങയുടെ നര്‍മ്മബോധത്തെ ബാധിച്ചിട്ടില്ല, പ്രഭോ.”
“ശരിക്കും? അതിപ്പോഴും അത്ര മോശമാണോ?” ശിവന്‍ ചിരിച്ചു.
പര്‍വ്വതേശ്വരനും ദ്രപകുവും ആയുര്‍വതിയും തളര്‍ന്നമട്ടില്‍ ചിരിച്ചു. സതി ചിരിച്ചില്ല. അവള്‍ ശിവനെ ഉറ്റുനോക്കുകയായിരുന്നു. അവന്‍ മറക്കാന്‍ ശ്രമിച്ചുകൊണ്ടിരിക്കുകയായിരുന്നു, കഠിനമായി ശ്രമിച്ചുകൊണ്ടിരിക്കുകയായിരുന്നു. തന്നെയല്ലാതെ മറ്റെന്തെങ്കിലും ശ്രദ്ധിക്കുവാന്‍ മറ്റുള്ളവരെ പ്രേരിപ്പിക്കുവാനുള്ള ശ്രമത്തിലായിരുന്നു അവന്‍. മറ്റുള്ള സ്വപ്നങ്ങളേക്കാള്‍ ചീത്തയായിരുന്നുവോ ഈ സ്വപ്നം?
“തിരുമനസ്സ് എവിടെ?” ശിവന്‍ ചോദിച്ചു.
“അച്ഛന്‍ ഇന്നു രാവിലെ അയോദ്ധ്യയിലേക്കു പോയി.” സതി പറഞ്ഞു.
“പ്രഭോ.” പര്‍വ്വതേശ്വരന്‍ പറഞ്ഞു “ഇന്നത്തെ നിലയില്‍ സ്വദീപില്‍ ഒരു ഭരണാധികാരിയില്ലെങ്കില്‍ അത് ശരിയായിരിക്കില്ലെന്ന് മഹാരാജാവിന് തോന്നി. ചക്രവര്‍ത്തി ദിലീപനെ തടവുപുള്ളിയാക്കി സൂര്യവംശി സൈന്യം സ്വദീപിലൂടെ ഒരു ഘോഷയാത്ര നടത്തേണ്ടത് അത്യാവശ്യമാണ്. അങ്ങനെയായാല്‍ മാത്രമേ സ്വദീപന്മാര്‍ക്ക് പുതിയ സംവിധാനത്തെക്കുറിച്ച് ബോധ്യം വരികയും അവരത് അംഗീകരിക്കുകയുമുള്ളൂ എന്ന് മഹാരാജാവിന് തോന്നുന്നു.”
“അപ്പോള്‍, നമ്മള്‍ അയോദ്ധ്യയിലേക്ക് പോകന്നില്ല?”
“നമ്മള്‍ പോകും, പ്രഭോ.” ആയുര്‍വതി പറഞ്ഞു. “കുറച്ചുദിവസത്തിനുശേഷം, അങ്ങ് കരുത്ത് വീണ്ടെടുത്തു കഴിഞ്ഞാല്‍.”
“പതിനായിരത്തോളം ഭടന്മാര്‍ ഇപ്പോള്‍ നമ്മോടൊപ്പമുണ്ട്.” പര്‍വ്വതേശ്വരന്‍ പറഞ്ഞു. “അങ്ങ് തയ്യാറായിക്കഴിഞ്ഞാല്‍ നമ്മള്‍ അയോദ്ധ്യയിലേക്കു പുറപ്പെടും. സ്വദീപന്മാര്‍ നമ്മുടെ ചെറിയ സൈന്യത്തെ ആക്രമിക്കുകയില്ലെന്ന് ഉറപ്പുവരുത്തുവാനായി ചക്രവര്‍ത്തി ദിലീപന്‍റെ കുടുംബാംഗങ്ങളിലൊരാളെ ഇവിടെ ബന്ദിയായി പാര്‍പ്പിക്കണമെന്ന് മഹാരാജാവ് നിര്‍ബ്ബന്ധം പിടിച്ചു.”
“അപ്പോള്‍ ചക്രവര്‍ത്തി ദിലീപന്‍റെ കുടുംബത്തില്‍നിന്നൊരാള്‍ നമ്മുടെ താവളത്തിലുണ്ടോ?”
“ഉണ്ട് പ്രഭോ.” പര്‍വ്വതേശ്വരന്‍ പറഞ്ഞു. “അദ്ദേഹത്തിന്‍റെ മകള്‍ ആനന്ദമയി രാജകുമാരി.”
ആയുര്‍വതി പുഞ്ചിരിച്ചുകൊണ്ട് ചെറുതായൊന്നു തലകുലുക്കി.
“എന്ത്?” ശിവന്‍ ചോദിച്ചു.
ആയുര്‍വതി ധൈര്യമില്ലാത്ത മട്ടില്‍ പര്‍വ്വതേശ്വരനെ നോക്കി. പിന്നെ അവള്‍ സതിയെ നോക്കി ചിരിച്ചു. പര്‍വ്വതേശ്വരന്‍ ആയുര്‍വതിയെ ഉഗ്രമായി നോക്കി.
“എന്തുപറ്റി?” ശിവന്‍ വീണ്ടും ചോദിച്ചു.
“ഗൗരവപ്പെട്ടതൊന്നുമില്ല, പ്രഭോ.” പര്‍വ്വതേശ്വരന്‍ വ്യക്തമാക്കി. അദ്ദേഹത്തിന്‍റെ മുഖത്ത് അസ്വാഭാവികമായ പരിഭ്രമമുണ്ടായിരുന്നു. “അവള്‍ അല്പം സുന്ദരിയാണെന്നുമാത്രം.”
“ശരി, ഞാന്‍ അവളുടെ വഴിയിലൂടെ പോവുന്നില്ലെന്ന് ഉറപ്പിക്കാം.” ശിവന്‍ പുഞ്ചിരിച്ചുകൊണ്ടു പറഞ്ഞു.

“ഇതാണ് ഏറ്റവും ശരിയായ നല്ല വഴിയെന്നു തോന്നുന്നു.” ഭൂപടത്തിലേക്കു ചൂണ്ടിക്കാണിച്ചുകൊണ്ട് പര്‍വ്വതേശ്വരന്‍ പറഞ്ഞു.
വിഷബാധയേറ്റ മറ്റു സൈനികര്‍ക്കൊപ്പം കഴിഞ്ഞ അഞ്ചുദിവസം കൊണ്ട് ശിവനും പൂര്‍ണ്ണമായി ആരോഗ്യം വീണ്ടെടുത്തിരുന്നു. പിറ്റേദിവസമാണ് അയോദ്ധ്യയിലേക്കുള്ള യാത്ര നിശ്ചയിച്ചിരുന്നത്.
“താങ്കള്‍ പറഞ്ഞത് ശരിയാണെന്നു തോന്നുന്നു.” ശിവന്‍ പറഞ്ഞു. അവന്‍റെ മനസ്സപ്പോള്‍ സ്വദീപിന്‍റെ ചക്രവര്‍ത്തിയുമായി നടന്ന സമാഗമത്തിലേക്ക് മടങ്ങിപ്പോയി.
ദിലീപനോട് സങ്കടം തോന്നേണ്ട കാര്യമില്ല. ഞങ്ങളുടെ ആ യോഗത്തില്‍വെച്ച് അയാള്‍ വെറുതെ ഗര്‍വ്വ് കാണിക്കുകയായിരുന്നു. ചന്ദ്രവംശികള്‍ തിന്മയുടെ ആളുകളാണ്. ഏതു ചതി ചെയ്‍വാനും കെല്പുള്ളവരാണവര്‍. നമ്മുടെ യുദ്ധം ശരിയായിരുന്നു.
“രാവിലെ പുറപ്പെടാമെന്നാണ് വിചാരിക്കുന്നത്, പ്രഭോ.” പര്‍വ്വതേശ്വരന്‍ പറഞ്ഞു. പിന്നെ സതിയെ നോക്കി അദ്ദേഹം തുടര്‍ന്നു “നിനക്കിതാ ശ്രീരാമദേവന്‍റെ ജന്മഭൂമി കാണുവാനുള്ള ഒരവസരം ലഭിക്കുന്നു.”
“അതെ, പിതൃതുല്യ” സതി പുഞ്ചിരിച്ചു. “പക്ഷേ, ഇവര്‍ ആ ക്ഷേത്രത്തിന് തകരാറൊന്നുമില്ലാതെ സൂക്ഷിച്ചിട്ടുണ്ടാവുമോ എന്നാണെന്‍റെ സംശയം. വിദ്വേഷം മൂലം ഒരുപക്ഷേ, അവരത് തകര്‍ത്തിരിക്കാം.”
പെട്ടെന്ന് വലിയൊരു ബഹളം അവരുടെ സംഭാഷണത്തെ അലങ്കോലപ്പെടുത്തി.
പര്‍വ്വതേശ്വരന്‍ മുഖം ചുളിച്ചുകൊണ്ട് തിരിഞ്ഞുനിന്നു. “പുറത്തെന്താ ബഹളം, നന്തി?”
“പ്രഭോ,” തിരശ്ശീലയുടെ മറുഭാഗത്തുനിന്നുകൊണ്ട് നന്തി പറഞ്ഞു “രാജകുമാരി ആനന്ദമയി ഇവിടെയുണ്ട്. അവര്‍ ചില ആവശ്യങ്ങള്‍ ഉന്നയിച്ചിരിക്കുന്നു. പക്ഷേ, നമുക്കവ പൂര്‍ത്തീകരിച്ചുകൊടുക്കാനാവില്ല. അവര്‍ക്ക് താങ്കളെ കാണണമെന്ന് ശാഠ്യം പിടിക്കുന്നു.”
“രാജകുമാരിയോട് അവരുടെ തമ്പില്‍ കുറച്ചുനേരം കാത്തിരിക്കാന്‍ പറയുക.” പര്‍വ്വതേശ്വരന്‍ ക്ഷോഭിച്ചു “കുറച്ചു സമയത്തിനകം എന്‍റെ ജോലി തീരും.”
“എനിക്ക് കാത്തിരിക്കാന്‍ പറ്റില്ല സേനാപതേ.” തിരശ്ശീലക്കപ്പുറത്തുനിന്നും കരുത്തുറ്റ സ്ത്രൈണശബ്‍ദമുയര്‍ന്നു.
അവളെ അകത്തേക്കു കടത്തിവിടാന്‍ ശിവന്‍ പര്‍വ്വതേശ്വരനു സൂചന നല്കി. പര്‍വ്വതേശ്വരന്‍ തിരശ്ശീലക്കു നേരെ തിരിഞ്ഞു. “നന്തി, വീരഭദ്രന്‍, അവളെ ഇങ്ങോട്ടുകൊണ്ടുവരൂ. അവളുടെ ശരീരത്തില്‍ എന്തെങ്കിലും ആയുധം ഒളിപ്പിച്ചുവെച്ചിട്ടുണ്ടോ എന്ന് പരിശോധിക്കുക.”
അല്പനിമിഷങ്ങള്‍ക്കകം, നന്തിയുടെയും വീരഭദ്രന്‍റെയും അകമ്പടിയോടെ ആനന്ദമയി ശിവന്‍റെ തമ്പിനകത്തേക്ക് പ്രവേശിച്ചു. ശിവന്‍ പുരികമുയര്‍ത്തി അവളെ നോക്കി. പിതാവിനേക്കാള്‍ ഉയരമുണ്ടായിരുന്നു പുത്രിക്ക്. ശ്രദ്ധയാകര്‍ഷിക്കുംവിധം സുന്ദരി. അകരോട്ടുമരത്തിന്‍റെ നിറമുള്ള ആ ശരീരം രതിവാഞ്ചയുണര്‍ത്തുന്നതാണെങ്കിലും ഉറച്ച പേശികള്‍ നിറഞ്ഞതായിരുന്നു. അവളുടെ മാന്‍പേടകണ്ണുകള്‍ വശീകരണഭാവം പ്രസരിപ്പിച്ചുവെങ്കില്‍ കൂര്‍പ്പിച്ച അധരങ്ങള്‍ ഭോഗാസക്തിയും ഭീഷണിയും വഴിയുന്നവയായിരുന്നു. പ്രകോപനപരമായ രീതിയിലായിരുന്നു അവളുടെ വസ്ത്രധാരണം. അരക്കെട്ടില്‍ അപായകരമാംവിധം താഴ്ത്തിയാണ് അവള്‍ വസ്ത്രമുടുത്തിരുന്നത്. ആ വസ്ത്രം മുട്ടിനുമുകളിലായി അവസാനിച്ചു. അതേസമയം ഇറുക്കത്തോടെ ഉടുത്തിരുന്ന ആ വസ്ത്രം അവളുടെ വടിവൊത്ത അംഗഭംഗി എടുത്തുകാണിച്ചു. ഉത്സവച്ചടങ്ങുകള്‍ക്കും മറ്റും കുളിക്കുമ്പോള്‍ മെലൂഹയിലെ പുരുഷന്മാര്‍ ധരിക്കുന്ന തോര്‍ത്തുമുണ്ടിന്‍റെ വലിപ്പമേ അതിനുണ്ടായിരുന്നുള്ളൂ. മാറിടത്തിലെ വലിയ വിടവ് പ്രകടമായി കാണത്തക്കവിധം ഇറക്കിവെട്ടി തയ്ച്ചതായിരുന്നു അവളുടെ മുലക്കച്ച. അവളുടെ വലിയ സ്തനങ്ങള്‍ എടുത്തുകാണിക്കുംവിധമായിരുന്നു അതിന്‍റെ നിര്‍മ്മിതി. പരുക്കന്‍ രതിവികാരം വമിക്കുംവിധം ഇടുപ്പ് ഒരു വശത്തേക്കു ചായ്ച്ചുകൊണ്ടാണ് അവളവിടെ നിന്നത്.
“ഇവിടെ ആയുധങ്ങള്‍ ഒളിപ്പിച്ചുവെക്കുവാന്‍ സാധിക്കുമെന്ന് താങ്കള്‍ ശരിക്കും വിചാരിക്കുന്നുണ്ടോ?”തന്‍റെ വസ്ത്രങ്ങളിലേക്കു ചൂണ്ടി ആനന്ദമയി ചോദിച്ചു.
നടുങ്ങിപ്പോയ നന്തിയും സതിയും അവളെ രൂക്ഷമായി നോക്കി. ശിവനും വീരഭദ്രനും അതുകേട്ട് അതിശയം പ്രകടിപ്പിക്കും വിധം പുഞ്ചിരിപൊഴിച്ചു. പര്‍വ്വതേശ്വരന്‍ പതിയെ തലകുലുക്കി.
“പര്‍വ്വതേശ്വരന്‍, സുഖം തന്നെയല്ലേ?” അദ്ദേഹത്തെ ആപാദചൂഢം സസൂക്ഷ്മം വീക്ഷിച്ച് വികാരലോലുപയായി പുരികക്കൊടി ഉയര്‍ത്തി ലാസ്യമന്ദഹാസത്തോടെ ആനന്ദമയി ചോദിച്ചു.
പര്‍വ്വേതശ്വരന്‍റെ മുഖം ചെറുതായി തുടിക്കുന്നതു കണ്ടപ്പോള്‍ ശിവന് മന്ദഹസിക്കാതിരിക്കാനായില്ല.
“കുമാരീ, ഭവതിക്കെന്താണ് വേണ്ടത്?” പര്‍വ്വതേശ്വരന്‍ ക്ഷോഭിച്ചു. “ഞങ്ങളിപ്പോള്‍ ഒരു പ്രധാനപ്പെട്ട കാര്യം സംസാരിച്ചുകൊണ്ടിരിക്കുകയാണ്.”
“എനിക്കുവേണ്ടത് അങ്ങേക്കു ശരിക്കും നല്കാന്‍ കഴിയുമോ സേനാപതേ?” ആനന്ദമയി നെടുവീര്‍പ്പിട്ടു.
പര്‍വ്വതേശ്വരന്‍റെ മുഖത്തെ തുടുപ്പ് വര്‍ദ്ധിച്ചു. “കുമാരി, അസംബന്ധഭാഷണത്തിന് ഞങ്ങള്‍ക്കിപ്പോള്‍ നേരമില്ല.”
“അതെ” ആനന്ദമയി മുരണ്ടു “വളരെ നിര്‍ഭാഗ്യകരം. നിങ്ങള്‍ ഏര്‍പ്പാടു ചെയ്ത ഈ ദരിദ്രമായ തമ്പിലേക്ക് എനിക്ക് കുറച്ച് പാലും പനിനീര്‍ദലങ്ങളും എത്തിച്ചുതന്നാല്‍ നന്നായി.”
പര്‍വ്വതേശ്വരന്‍ നന്തിയെ അതിശയപൂര്‍വ്വം നോക്കി. നന്തി വായാടിയായി. “ഇവര്‍ക്കുവേണ്ടത് ഒരുലോട്ട പാലല്ല. അന്‍പതിടങ്ങഴി പാലാണ്. നമ്മുടെ വിതരണസമ്പ്രദായം വെച്ച് നമുക്കിത് അനുവദിക്കാനാവില്ല.”
“നിങ്ങള്‍ അന്‍പതിടങ്ങഴി പാല്‍ കുടിക്കാന്‍ പോവുകയാണോ?” അദ്ഭുതം കൊണ്ട് വിടര്‍ന്ന കണ്ണുകളുമായി പര്‍വ്വതേശ്വരന്‍ ഒച്ചയിട്ടു.
“എന്‍റെ സൗന്ദര്യസ്നാനത്തിനാണത്, സേനാപതേ.” ആനന്ദമയി പർവതേശ്വരനെ തുറിച്ചുനോക്കി. “നാളെ മുതല്‍ നിങ്ങള്‍ ഞങ്ങളെ ഒരു നീണ്ട യാത്രയ്ക്കു കൊണ്ടുപോവുകയല്ലേ. ഒന്ന് നന്നായി ഒരുങ്ങാതെ എനിക്കു യാത്രചെയ്യാന്‍ വയ്യ.”
“എനിക്കെന്തുചെയ്യാന്‍ കഴിയുമെന്നു നോക്കട്ടെ.” പര്‍വ്വതേശ്വരന്‍ പറഞ്ഞു.
“ശ്രമിച്ചുനോക്കുകയല്ല വേണ്ടത് സേനാപതേ, അത് ചെയ്യുകയാണു വേണ്ടത്.” ആനന്ദമയി ശാസിച്ചു.
ശിവന് ഒട്ടും നിയന്ത്രിക്കുവാന്‍ സാധിക്കാതായിരുന്നു. അവന്‍ പൊട്ടിച്ചിരിച്ചു.
“എന്തുകണ്ടിട്ടാണ് തന്‍റെ ചിരി?”ശിവനെനോക്കി ആനന്ദമയി അട്ടഹസിച്ചു.
“ഭഗവാനോട് ആദരവോടെ പെരുമാറണം, കുമാരി.” പര്‍വ്വതേശ്വരന്‍ ആക്രോശിച്ചു.
“ഭഗവാന്‍” ആനന്ദമയി പരിഹാസത്തോടെ ചിരിച്ചു. “ഇപ്പോള്‍ ഇയാളാണ് ചുമതലക്കാരന്‍? ദക്ഷന്‍ പ്രദര്‍ശിപ്പിച്ചുകൊണ്ടു നടക്കുന്നുവെന്ന് പറയപ്പെടുന്ന ആള്‍?”
അവള്‍ ശിവനുനേരെ തിരിഞ്ഞു. “എന്‍റെ അച്ഛനിപ്പോള്‍ ഒട്ടും സംസാരിക്കാന്‍ കഴിയുന്നില്ല. അതിനുതക്കവണ്ണം നിങ്ങള്‍ എന്താണ് അദ്ദേഹത്തോടു പറഞ്ഞത്? കണ്ടാല്‍ അത്രയ്ക്ക് ഭീകരനൊന്നുമല്ലല്ലോ നിങ്ങള്‍.”
“രാജകുമാരി, ഭവതി വളരെ ശ്രദ്ധിച്ച് സംസാരിക്കണം” പര്‍വ്വതേശ്വരന്‍ കാര്‍ക്കശ്യത്തോടെ നിര്‍ദ്ദേശിച്ചു. “ആരോടാണ് സംസാരിക്കുന്നതെന്ന് ഭവതിക്ക് ശരിക്കും അറിഞ്ഞുകൂടാ.”
ശിവന്‍ കൈ ഉയര്‍ത്തി പര്‍വ്വതേശ്വരനോട് സമാധാനിക്കുവാന്‍ ആംഗ്യം കാണിച്ചു. പക്ഷേ, സമാധാനം വേണ്ടിയിരുന്നത് ആനന്ദമയിക്കായിരുന്നു.
“നിങ്ങള്‍ ആരായാലും ശരി, ഞങ്ങളുടെ പ്രഭു വരുന്നതോടെ നിങ്ങളെല്ലാം അവസാനിക്കും. അവന്‍ സ്വദീപില്‍ അവതരിച്ച് നിങ്ങളെപ്പോലെയുള്ള ദുഷ്‍ടശക്തികളെ നശിപ്പിക്കും.”
എന്ത്?
“നന്തി, ഇവളെ ഇവിടെനിന്ന് പുറത്തേക്കു കൊണ്ടുപോകൂ.” പര്‍വ്വതേശ്വരന്‍ ആക്രോശിച്ചു.
“വേണ്ട, നില്ക്കൂ.” ശിവന്‍ പറഞ്ഞു. ആനന്ദമയിയുടെ നേര്‍ക്ക് തിരിഞ്ഞ് അവന്‍ ചോദിച്ചു “നിങ്ങളുടെ ഭഗവാന്‍ സ്വദീപില്‍ വന്നിറങ്ങിക്കഴിഞ്ഞാല്‍ ഞങ്ങളെപ്പോലെയുള്ള ദുഷ്‍ടശക്തികളെ നശിപ്പിക്കുമെന്ന് പറഞ്ഞതുകൊണ്ട് ഉദ്ദേശിക്കുന്നതെന്താണ്?”
“പര്‍വ്വതേശ്വരന്‍റെ പ്രഭോ, നിങ്ങളോടെന്തിന് ഞാന്‍ മറുപടി പറയണം?”
ദ്രുതഗതിയില്‍ മുന്നോട്ടു നീങ്ങിയ പര്‍വ്വതേശ്വരന്‍ വാള്‍ ഊരി ആനന്ദമയിയുടെ കഴുത്തിന് നേര്‍ക്ക് പിടിച്ചു. “ഭഗവാന്‍ ചോദിച്ചതിന് നീ മറുപടി പറഞ്ഞിരിക്കണം.”
“ഇത്രവേഗത്തില്‍ നിങ്ങള്‍ ചലിക്കുമോ?” ധിക്കാരപൂര്‍വ്വം കണ്‍പുരികമുയര്‍ത്തി ആനന്ദമയി ചോദിച്ചു. “അതോ, ചിലപ്പോള്‍ നീക്കം പതുക്കെയാകുമോ?”
ഭയപ്പെടുത്തുംവിധം വാള്‍ അവളുടെ കഴുത്തിനു നേര്‍ക്കു കൊണ്ടുവന്ന് പര്‍വ്വതേശ്വരന്‍ ആവര്‍ത്തിച്ചു. “ഭഗവാനോട് മറുപടി പറയൂ കുമാരി”
തലകുലുക്കിക്കൊണ്ട് ആനന്ദമയി ശിവന്‍റെ നേര്‍ക്ക് തിരിഞ്ഞു. “ദുഷ്‍ടന്മാരായ സൂര്യവംശികളെ നശിപ്പിക്കുവാനായി സ്വദീപില്‍ വന്നിറങ്ങാന്‍ പോവുന്ന ഭഗവാനെ കാത്തിരിക്കുകയാണ് ഞങ്ങള്‍.”
ശിവന്‍റെ മനോഹരമായ മുഖത്ത് വിഷാദത്തിന്‍റെ ചാലുകള്‍ വീണു. “ആരാണ് നിന്‍റെ ഭഗവാന്‍?”
ആഴമളക്കാനാവാത്ത ഒരു അനിഷ്‍ടസൂചന ശിവന്‍റെ ഹൃദയത്തിലേക്ക് ഇറങ്ങിവന്നു. അടുത്ത ചോദ്യത്തെപ്രതി അവന്‍ വല്ലാതെ ഭയപ്പെട്ടു. പക്ഷേ, അത് ചോദിക്കാതിരിക്കാനാവില്ലെന്ന് അവനറിയാം. “അവനാണ് നിന്‍റെ ഭഗവാനെന്ന് നിനക്കെങ്ങനെ അറിയാം?”
“എന്താ നിങ്ങള്‍ക്കിതില്‍ താല്പര്യം?”
“എനിക്കതറിയണം.” ശിവന്‍ ആക്രോശിച്ചു.
അവന് ഭ്രാന്താണെന്നമട്ടില്‍ ആനന്ദമയി ശിവനെ നോക്കി കോട്ടിയാട്ടി “അവന്‍ വരുന്നത് സപ്തസിന്ധുവില്‍ നിന്നായിരിക്കില്ല. സൂര്യവംശിയോ ചന്ദ്രവംശിയോ ആയിരിക്കില്ല. പക്ഷേ, അവന്‍ വന്നുകഴിഞ്ഞാല്‍ ഞങ്ങള്‍ക്കൊപ്പമായിരിക്കും നിലകൊള്ളുക.”
ഇനിയും അവള്‍ക്ക് എന്തൊക്കെയോ പറയാനുണ്ടെന്ന് ശിവന്‍റെ അന്തരാത്മാവ് വിഷമത്തോടെ മന്ത്രിച്ചു. ഇരിപ്പിടത്തിന്‍റെ കൈപ്പിടി മുറുകെപിടിച്ചുകൊണ്ട് അവന്‍ ചോദിച്ചു “പിന്നെ?”
“പിന്നെ,” ആനന്ദമയി തുടര്‍ന്നു “സോമരസം സേവിച്ചുകഴിഞ്ഞാല്‍ അവന്‍റെ കഴുത്ത് നീല നിറമായിത്തീരും.”
ശിവന്‍റെ ശരീരം മരവിച്ചു.പുറത്തേക്കുകേള്‍ക്കാവുന്നവിധം ഒരു നെടുവീര്‍പ്പ് അവനില്‍ നിന്നുയര്‍ന്നു. ലോകം കറങ്ങുന്നതുപോലെ അവനു തോന്നി. വിചിത്രമായ ആ സംഭാഷണത്തെപ്രതി കൂടുതല്‍ ആശയക്കുഴപ്പമനുഭവപ്പെട്ടപ്പോള്‍ ആനന്ദമയി മുഖം ചുളിച്ചു.
പര്‍വ്വതേശ്വരന്‍ ആനന്ദമയിയെ രൂക്ഷമായി നോക്കി. “സ്ത്രീയേ, നീ കള്ളംപറയുകയാണ്! നീ കള്ളം പറയുകയാണ്!”
“ഞാനെന്തിന്……”
ശിവന്‍റെ തുണികൊണ്ടു പൊതിഞ്ഞ കഴുത്തുകണ്ടപ്പോള്‍ ആനന്ദമയി പറയാന്‍ വന്നത് ഇടയ്ക്കുവെച്ചു നിര്‍ത്തി. കാല്‍മുട്ടുകള്‍ക്ക് ബലം കുറഞ്ഞ് വഴുതിപ്പോകുന്നതായി അവള്‍ക്കു തോന്നി. ബലഹീനമായി കൈ ചൂണ്ടിക്കൊണ്ട് അവള്‍ ചോദിച്ചു “എന്താണ് നിങ്ങളുടെ കഴുത്ത് പൊതിഞ്ഞുവെച്ചിരിക്കുന്നത്?”
“നന്തി, അവളെ പുറത്തുകൊണ്ടുപോകൂ.” പര്‍വ്വതേശ്വരന്‍ ഉത്തരവിട്ടു.
“നിങ്ങളാരാണ്?” ആനന്ദമയി അട്ടഹസിച്ചു.
നന്തിയും വീരഭദ്രനും ചേര്‍ന്ന് ആനന്ദമയിയെ പുറത്തേക്കു കൊണ്ടുപോകാന്‍ ശ്രമിച്ചു.അതിശയകരമായ കരുത്തോടെ അവരോട് അവള്‍ ചെറുത്തുനിന്നു “നിങ്ങളുടെ കഴുത്ത് കാണിക്ക്.”
അവളുടെ കൈ പിടിച്ച് അവര്‍ പുറകോട്ടു വലിച്ചു. അവള്‍ വീരഭദ്രന്‍റെ മര്‍മ്മപ്രദേശത്ത് ചവിട്ടിയപ്പോള്‍ അവന്‍ വേദനകൊണ്ട് പുളഞ്ഞു. അവള്‍ വീണ്ടും ശിവനുനേരെ തിരിഞ്ഞു “നിങ്ങള്‍ ആരാണ്?”
ആനന്ദമയിയെ നോക്കാനുള്ള ശേഷിയില്ലാത്തതിനാല്‍ ശിവന്‍ ആ മേശയ്ക്കുനേരെ നോക്കി. ഇരിപ്പിടത്തിന്‍റെ കൈപ്പിടിയില്‍ അവന്‍ മുറുകെപിടിച്ചു. നിയന്ത്രണംവിട്ട് കറങ്ങുന്ന ഈ ലോകത്തില്‍ സ്ഥാവരമായ ഒരേ ഒരു വസ്തു അതാണെന്ന് അവനു തോന്നി.
ആനന്ദമയിയുടെ അടുത്തേക്ക് ആടിയാടി വന്നുകൊണ്ട് വീരഭദ്രന്‍ ആനന്ദമയിയുടെ കൈകള്‍ പിന്നില്‍നിന്ന് പിടിച്ചപ്പോള്‍ നന്തി ഒരു കൈകൊണ്ട് അവളുടെ കഴുത്തില്‍ ചുറ്റി. ആനന്ദമയി നന്തിയുടെ കൈയില്‍ മുറുക്കെ കടിച്ചു. നിലവിളിച്ചുകൊണ്ട് നന്തി കൈ പിന്‍വലിച്ചപ്പോള്‍ അവള്‍ വീണ്ടും അലറി”പറയൂ! നീ ആരാ?”
ആനന്ദമയിയുടെ യാതന നിഴലിക്കുന്ന കണ്ണുകളിലേക്ക് ശിവന്‍ ഒരുനിമിഷം നോക്കി. അവ പുറത്തുവിട്ട വേദന അവന്‍റെ മനസ്സിനെ വേട്ടയാടി. വേദനയുടെ ജ്വാല അവന്‍റെ മനസ്സാക്ഷിയെ പൊള്ളിച്ചു.
നടുങ്ങിപ്പോയ ആനന്ദമയി അനക്കമറ്റതുപോലെ നിന്നു. മെലൂഹയിലെ ഏറ്റവും ധീരനായ പോരാളിയെപ്പോലും അവളുടെ കണ്ണിലെ ദുരിതം അന്ധാളിപ്പിച്ചേക്കാം. മുറിഞ്ഞ ശബ്‍ദത്തില്‍ അവള്‍ പിറുപിറുത്തു “നീ ഞങ്ങളുടെ ഭാഗത്ത് നില്ക്കേണ്ടവനായിരുന്നു…”
തന്നെ പുറത്തേക്കു വലിച്ചു കൊണ്ടുപോകുവാന്‍ അവള്‍ നന്തിയേയും വീരഭദ്രനേയും അനുവദിച്ചു. പര്‍വ്വതേശ്വരന്‍ മുഖം താഴ്ത്തിനിന്നു. അദ്ദേഹത്തിന് ശിവനെ നോക്കാന്‍ ധൈര്യമില്ലായിരുന്നു. അദ്ദേഹം നല്ലൊരു സൂര്യവംശിയായിരുന്നു. ഭഗവാന്‍ ഏറ്റവും ക്ഷീണിതനായിരിക്കുമ്പോള്‍ അദ്ദേഹത്തെ അപമാനിക്കുവാന്‍ അദ്ദേഹത്തിന് കഴിയില്ല. സതിയാകട്ടെ അവളുടെ ഭര്‍ത്താവിനെ വിഷമസന്ധിയില്‍ ഒറ്റയ്ക്കുവിട്ടു പോവുകയില്ല. അവന്‍റെ സമീപം വന്ന് അവള്‍ അവന്‍റെ മുഖത്ത് തൊട്ടു.
ശിവന്‍ മുഖമുയര്‍ത്തി. കണ്ണുകള്‍ തളര്‍ന്നുപോയിരുന്നു. അതില്‍ സങ്കടത്തിന്‍റെ കണ്ണീരുണ്ടായിരുന്നു. “ഞാനെന്താ ചെയ്തത്?”
സതി അവനെ മുറുകെ പുണര്‍ന്ന് അവന്‍റെ വിങ്ങുന്ന തല തന്‍റെ മാറില്‍ ചേര്‍ത്തുപിടിച്ചു. അവന്‍റെ വേദന ഇല്ലാതാക്കുന്ന ഒന്നും തന്നെ പറയുവാന്‍ അവള്‍ക്കു സാധിക്കില്ല. അവനെ മുറുകെ പിടിക്കുവാന്‍ മാത്രമേ അവള്‍ക്കു സാധിക്കൂ.
യാതനാപൂര്‍ണ്ണമായ ഒരു മന്ത്രണം ദുഃഖത്തിന്‍റെ അനുരണനങ്ങളോടെ ആ തമ്പില്‍ പരന്നു “ഞാനെന്താ ചെയ്തത്?”