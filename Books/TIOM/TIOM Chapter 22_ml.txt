അധ്യായം ഇരുപത്തി രണ്ട്
തിന്മയുടെ സാമ്രാജ്യം

“ഇതാണ് ഒരു യുദ്ധത്തിന് അനുയോജ്യമായ സൈനികവിന്യാസം.” പര്‍വ്വതേശ്വരന്‍ പറഞ്ഞു.
വ്രകനും പര്‍വ്വതേശ്വരനും സര്‍വ്വസൈന്യാധിപന്‍റെ സ്വകാര്യമുറിയില്‍ ഇരിക്കുകയായിരുന്നു. ആ സൈനികവിന്യാസത്തിന് ഒരു വില്ലിന്‍റെ ആകൃതിയായിരുന്നു. സൈനികരെ വലിയ അര്‍ദ്ധവൃത്താകൃതിയില്‍ അണിനിരത്തും. സാവധാനക്കാരായ കൂര്‍മ്മവ്യൂഹത്തില്‍പെട്ട സൈനികരെ നടുവില്‍ അണിനിരത്തും. വശങ്ങളില്‍ അതിദ്രുതം നീങ്ങുന്ന കാലാള്‍പ്പടയായിരിക്കും. വില്ലിന്‍റെ രണ്ടഗ്രങ്ങളില്‍ കുന്തപ്പടയാളികളായിരിക്കും. എവിടെയും വിന്യസിക്കാന്‍ കഴിയുന്ന, പടയണിയുടെ അതിര്‍ത്തിയില്‍ സുരക്ഷാഭടന്മാരായി പ്രവര്‍ത്തിക്കുവാന്‍ കഴിയുന്നവരായിരിക്കും അവര്‍. വില്ലിന്‍റെ ആകൃതിയിലുള്ള സൈനികവിന്യാസം ചെറിയൊരു സൈന്യത്തിന് അനുയോജ്യമായതാണ്. ശക്തി ത്യജിക്കാതെതന്നെ അനായാസം സഞ്ചരിക്കുവാനും മാറ്റങ്ങള്‍ വരുത്തുവാനും സാധിക്കുന്ന രീതിയിലുള്ളതായിരുന്നു ആ സംവിധാനം.
“ഇത് വളരെ മാതൃകാപരമാണ് പ്രഭോ” വ്രകന്‍ പറഞ്ഞു. “ഇക്കാര്യത്തില്‍ മഹാദേവന് എന്താണ് പറയാനുള്ളത്?”
“ഇത് നമ്മുടെ ആവശ്യങ്ങള്‍ക്ക് ഉതകുന്നതാണെന്നാണ് ശിവന്‍ കരുതുന്നത്.”
പര്‍വ്വതേശ്വരന്‍ നീലകണ്ഠനെ പേരുചൊല്ലി സൂചിപ്പിച്ചത് വ്രകന് ഇഷ്‍ടപ്പെട്ടില്ല. പക്ഷേ, സര്‍വ്വസൈന്യാധിപനെ തിരുത്തുവാന്‍ അയാളാര്? “ഞാനത് സമ്മതിക്കുന്നു പ്രഭോ.”
“ഞാന്‍ ഇടതുഭാഗത്തുനിന്ന് പട നയിക്കാം.” പര്‍വ്വതേശ്വരന്‍ പറഞ്ഞു. “താങ്കള്‍ വലതുഭാഗത്തുനിന്ന് നയിക്കണം. അതുകൊണ്ട് തന്ത്രപരമായ ചില കാര്യങ്ങളില്‍ താങ്കളുടെ അഭിപ്രായങ്ങള്‍ എനിക്കറിയേണ്ടതുണ്ട്.”
“എന്‍റെ അഭിപ്രായമോ?” അദ്ഭുതം കൂറിക്കൊണ്ട് വ്രകന്‍ ചോദിച്ചു. “മഹാദേവന്‍ ഒരുവശം നയിച്ചുകൊള്ളുമെന്നാണ് ഞാന്‍ കരുതിയത്.”
“ശിവനോ? ഇല്ല, വ്രകന്‍. അയാള്‍ ഈ യുദ്ധത്തില്‍ പങ്കെടുക്കുമെന്ന് ഞാന്‍ കരുതുന്നില്ല.”
വ്രകന്‍ അദ്ഭുതാധീനനായി മുഖമുയര്‍ത്തി. പക്ഷേ, അയാള്‍ ഒന്നും മിണ്ടിയില്ല.
ഒരുപക്ഷേ, പര്‍വ്വതേശ്വരന് അത് വിശദീകരിക്കണമെന്ന് തോന്നിയിരിക്കാം. അദ്ദേഹം തുടര്‍ന്നു “അയാള്‍ വളരെ കഴിവുറ്റ നല്ലവനായ ഒരു മനുഷ്യനാണെന്ന കാര്യത്തില്‍ സംശയമില്ല. പക്ഷേ, അയാളുടെ മനസ്സിലെ ഏറ്റവും വലിയ ആഗ്രഹം പകപോക്കലാണ്; അല്ലാതെ മെലൂഹക്കു നീതി ലഭ്യമാക്കുകയല്ല. കുറ്റക്കാരനായ നാഗനെ അയാളുടെ കാല്‍ക്കല്‍ എറിഞ്ഞുകൊടുത്തുകൊണ്ട് ആ പ്രതികാരം തീര്‍ക്കുവാനുള്ള അവസരം നമ്മള്‍ ഉണ്ടാക്കിക്കൊടുക്കും. ഒരു നാഗനെ കണ്ടുപിടിക്കുവാനായി ഒരു യുദ്ധത്തില്‍ പങ്കെടുത്തുകൊണ്ട് ശിവന്‍ സ്വന്തം ജീവിതം ത്യജിക്കുകയില്ല.
സൈന്യാധിപനുമായുള്ള അഭിപ്രായവ്യത്യാസം മറച്ചുപിടിക്കുന്നതില്‍ നിന്ന് തന്‍റെ കണ്ണുകള്‍ വഞ്ചിക്കുമെന്ന് ഭയന്ന് വ്രകന്‍ മുഖമുയര്‍ത്തിയില്ല.
“സത്യം പറഞ്ഞാല്‍” പര്‍വ്വതേശ്വരന്‍ തുടര്‍ന്നു “അയാള്‍ക്കൊരു നീലനിറത്തിലുള്ള കഴുത്തുണ്ടെന്നു കരുതി അയാളെ വല്ലാതെ ആശ്രയിക്കാന്‍ കഴിയില്ല. ഞാനയാളെ ഏറെ ബഹുമാനിക്കുന്നു. പക്ഷേ, അയാള്‍ പോരിനിറങ്ങുമെന്ന് ഞാന്‍ കരുതുന്നില്ല. അയാള്‍ പോരിനിറങ്ങേണ്ട കാര്യമെന്താണ്?
ചെറിയൊരണുവിട നേരം വ്രകന്‍ പര്‍വ്വതേശ്വരന്‍റെ മുഖത്തേക്കു നോക്കി. എല്ലാവര്‍ക്കും വളരെ വ്യക്തമായി മനസ്സിലായിക്കഴിഞ്ഞ ഒരുകാര്യം സര്‍വ്വസൈന്യാധിപന്‍ അംഗീകരിക്കുവാന്‍ തയ്യാറാവാത്തതിനുള്ള കാരണമെന്താണ്? രാമനോട് വളരെയധികം ആരാധനയുള്ള ആളായതിനാല്‍ മറ്റൊരു രക്ഷകന്‍ ഈ ഭൂമിയിലെത്തിയെന്നു വിശ്വസിക്കുവാന്‍ അദ്ദേഹത്തിനു സാധിക്കുകയില്ലെന്നുണ്ടോ? ശ്രീരാമദേവന്‍ മാത്രമാണ് ഒരേയൊരു രക്ഷകന്‍ എന്നായിരിക്കുമോ അദ്ദേഹം വിശ്വസിക്കുന്നത്? തനിക്കു പകരക്കാരനുണ്ടാകാമെന്നും എന്നാല്‍ ധര്‍മ്മത്തിനു പകരം വെക്കാന്‍ മറ്റൊന്നില്ലെന്നും ശ്രീരാമദേവന്‍ തന്നെയല്ലെ പറഞ്ഞത്?
“അതിലൊക്കെ പുറമെ” പര്‍വ്വതേശ്വരന്‍ തുടര്‍ന്നു “അയാളിപ്പോള്‍ വിവാഹിതനാണ്. അയാള്‍ ശരിക്കും പ്രണയത്തിലാണ്. സതിയെ സങ്കടപ്പെടുത്തുവാന്‍ അയാള്‍ തയ്യാറാവുകയില്ല. എന്തിനങ്ങനെ ചെയ്യണം? അയാളോട് യുദ്ധത്തിനിറങ്ങാന്‍ ആവശ്യപ്പെടുന്നത് അനീതിയാണ്.”
അഭിപ്രായം തുറന്നുപറയാന്‍ ധൈര്യമില്ലാത്തതിനാല്‍ വ്രകന്‍ ആലോചിച്ചു. സര്‍വ്വസൈന്യാധിപരേ മഹാദേവന്‍ നമുക്കേവര്‍ക്കും വേണ്ടി പോരാടും. നമ്മളെ രക്ഷിക്കുവാനായി അദ്ദേഹം പോരാടും. എന്തുകൊണ്ട്? കാരണം, അതാണ് മഹാദേവന്‍ എപ്പോഴും ചെയ്യാറുള്ളത്.
ഇതുപോലെന്തോ ആണ് പര്‍വ്വതേശ്വരനും മനസ്സുകൊണ്ട് ആഗ്രഹിച്ചിരുന്നതെന്ന് വ്രകന് അറിഞ്ഞുകൂടായിരുന്നു. ശിവന്‍ മഹാദേവനായി രൂപപ്പെടുമെന്നും ചന്ദ്രവംശികള്‍ക്കെതിരെ മെലൂഹന്മാരെ വിജയത്തിലേക്കു നയിക്കുമെന്നും പര്‍വ്വതേശ്വരനും ആഗ്രഹിച്ചു. എന്നാല്‍ അനവധി വര്‍ഷങ്ങളായുള്ള അനുഭവത്തില്‍നിന്നും പര്‍വ്വതേശ്വരന്‍ മനസ്സിലാക്കിയ ഒരു കാര്യം, ശ്രീരാമദേവന്‍റെ നിലവാരത്തിലേക്കുയരാന്‍ പലരും ശ്രമിച്ചുനോക്കിയെങ്കിലും അവരാരും അതില്‍ വിജയിച്ചില്ലെന്നാണ്. യൗവ്വനകാലത്ത് ചില ആളുകളെങ്കിലും തന്‍റെ ആശ സഫലീകരിക്കുമെന്ന് പര്‍വ്വതേശ്വരന്‍ വിചാരിച്ചിരുന്നു. എന്നാല്‍ അവസാനം അതെല്ലാം പാഴ്മോഹങ്ങളായിത്തീര്‍ന്നു. ശിവനില്‍നിന്നും ഇത്തരത്തിലുള്ള നിരാശാജനകമായ ഒരനുഭവത്തിനുവേണ്ടി വെറുതെ തയ്യാറെടുത്തുകൊണ്ടിരിക്കുകയായിരുന്നു അദ്ദേഹം. ചന്ദ്രവംശികള്‍ക്കെതിരായ യുദ്ധത്തില്‍ ശിവന്‍ പങ്കെടുത്തില്ലെങ്കില്‍ അത് നികത്തുന്നതിനുവേണ്ട പദ്ധതികള്‍ അദ്ദേഹം കണ്ടെത്താതിരുന്നില്ല.

സ്വദീപില്‍നിന്നും– ദിലീപചക്രവര്‍ത്തിയുടെ കൊട്ടാരത്തില്‍നിന്നും – ലഭിച്ച മറുപടിക്കത്ത് ദക്ഷന്‍ വായിച്ചുകൊണ്ടിരിക്കേ യുദ്ധകാര്യസമിതിയിലെ അംഗങ്ങളെല്ലാവരും നിശ്ശബ്‍ദരായി ഇരുന്നു. ദക്ഷന്‍റെ മുഖം യാതൊരു സംശയവുമില്ലാത്തവിധം ആ കത്തിലെ സന്ദേശം വായിച്ചതിന്‍റെ പ്രതികരണം പ്രകടമാക്കി. കണ്ണുകളടച്ച്, ദേഷ്യംമൂലം മുഖം വലിഞ്ഞുമുറുകിയ ദക്ഷന്‍ മുഷ്‍ടി ചുരുട്ടിപ്പിടിച്ചിരുന്നു. കനകഹാലക്ക് കത്തു കൈമാറിയശേഷം ദക്ഷന്‍ ചീറി “വായിച്ചുനോക്ക്. ആ കത്ത് ഉച്ചത്തില്‍ വായിക്ക്. അതുകേള്‍ക്കുന്നവരെല്ലാവരും ചന്ദ്രവംശികളുടെ ധിക്കാരം കേട്ട് വ്രണിതരാവട്ടെ.”
കത്ത് കൈയില്‍വാങ്ങി വായിക്കുന്നതിനുമുന്‍പുതന്നെ കനകഹാലയുടെ മുഖം ചെറുതായി ചുളിഞ്ഞിരുന്നു. “സൂര്യവംശികളുടെ പ്രഭുവും മെലൂഹയുടെ രക്ഷകനുമായ ദക്ഷചക്രവര്‍ത്തി, മന്ദരപര്‍വ്വതത്തിനുനേരെയുണ്ടായ അതിക്രൂരമായ ആക്രമണത്തെ പ്രതി എന്‍റെ അനുശോചനം സ്വീകരിച്ചാലും. സമാധാനപ്രേമികളായ ബ്രാഹ്മണര്‍ക്കുനേരെ നടന്ന ആ കിരാതമായ ആക്രമണത്തെ ഏറ്റവും കടുത്ത ഭാഷയില്‍ അപലപിക്കുകയല്ലാതെ മറ്റെന്താണ് കരണീയം. ഭാരതീയനായ ഏതൊരുത്തനും ഇത്രയും നീചമായ നിലവാരത്തിലേക്കു താഴ്ന്നുപോകുമോ എന്നോര്‍ത്ത് ഞങ്ങള്‍ നടുങ്ങിപ്പോയി. അതുകൊണ്ട് അദ്ഭുതത്തോടെയും സങ്കടത്തോടെയുമാണ് ഞങ്ങള്‍ താങ്കളുടെ കത്ത് വായിച്ചത്. എനിക്കോ എന്‍റെ ആജ്ഞാനുവര്‍ത്തികള്‍ക്കോ ഈ നീചമായ ആക്രമണത്തില്‍ പങ്കില്ലെന്ന കാര്യം ഞാന്‍ ഉറപ്പിച്ചു പറയുന്നു. അതുകൊണ്ട് താങ്കള്‍ക്കുവിട്ടുതരുവാന്‍ വേണ്ടി ആരും തന്നെ എന്‍റെ പക്കലില്ലെന്ന കാര്യം ഖേദപൂര്‍വ്വം താങ്കളെ അറിയിക്കട്ടെ. ഈ കത്തിലെ ആത്മാര്‍ത്ഥത താങ്കള്‍ക്കു മനസ്സിലായിട്ടുണ്ടാകുമെന്നും തിടുക്കപ്പെട്ട് ഒരു തീരുമാനം താങ്കള്‍ കൈകൊള്ളുകയില്ലെന്നും ഞാന്‍ കരുതുന്നു. അങ്ങനെയൊരു തീരുമാനം കൈക്കൊണ്ടാല്‍ അത് ദുഃഖകരമായ പ്രത്യാഘാതങ്ങളുണ്ടാക്കിയേക്കും. പ്രകോപനപരമായ ഈ ആക്രമണത്തിന്‍റെ അന്വേഷണത്തിന് ഈ രാജ്യത്തിന്‍റെ എല്ലാവിധ പിന്തുണയും ഞാന്‍ ഉറപ്പുതരുന്നു. ഈ കുറ്റവാളികളെ നിയമത്തിനു മുന്നില്‍ കൊണ്ടുവരുന്നതിന് ഞങ്ങളുടെ ഏതുതരത്തിലുള്ള സഹായമാണ് വേണ്ടതെന്ന് അറിയിക്കുക.”
സ്വയം നിയന്ത്രിക്കുന്നതിനായി കനകഹാല നെടുനിശ്വാസമുതിര്‍ത്തു. ചന്ദ്രവംശികളുടെ മുഖമുദ്രയായ ഇരട്ടത്താപ്പ് കൊണ്ടു തീര്‍ത്ത ന്യായവാദങ്ങള്‍ അവളുടെ ദേഹമാസകലം ഒഴുകിയിറങ്ങുന്നതുപോലെ തോന്നി. തന്‍റെ ആദ്യത്തെ നിലപാടിനെക്കുറിച്ചോര്‍ത്ത് അവരപ്പോള്‍ ദുഃഖിച്ചു.
“ചക്രവര്‍ത്തി ദിലീപന്‍ നേരിട്ട് മുദ്രയിട്ട കത്താണിത്.” കത്ത് വായന പൂര്‍ത്തീകരിച്ചുകൊണ്ട് കനകഹാല പറഞ്ഞു.
“അത് ചക്രവര്‍ത്തി ദിലീപനല്ല” ദക്ഷന്‍ ഗര്‍ജ്ജിച്ചു “തിന്മയുടെ സാമ്രാജ്യത്തിലെ തീവ്രവാദി ദിലീപനാണയാള്‍!”
“യുദ്ധം!” സമിതിയില്‍നിന്നും ഗര്‍ജ്ജനമുയര്‍ന്നു. ക്ഷോഭത്തിന്‍റെ കാര്യത്തില്‍ ഏകസ്വഭാവമായിരുന്നു ആ ശബ്‍ദത്തിന്.
ഈര്‍ഷ്യ പ്രകടിപ്പിച്ച ശിവന്‍റെ മുഖത്തേക്ക് ദക്ഷന്‍ നോക്കി. അവന്‍ അറിയാത്ത മട്ടില്‍ തലയാട്ടി.
“യുദ്ധംതന്നെ!’ ദക്ഷന്‍ അട്ടഹസിച്ചു. “രണ്ടാഴ്ചയ്ക്കകം നമ്മള്‍ പടനീക്കമാരംഭിക്കും.”

ആ കങ്കണം തന്നത്താന്‍ ജീവന്‍ ആര്‍ജ്ജിച്ചതുപോലെ കാണപ്പെട്ടു. ശിവനെ ഒരു കുള്ളനാക്കുന്ന വിധം അസാമാന്യ അനുപാതങ്ങളില്‍ അത് വലുതായി. അതിന്‍റെ അരികുകള്‍ വലിയ അഗ്നിജ്വാലകളാല്‍ വലയം ചെയ്യപ്പെട്ടു. ഭീമാകാരരൂപത്തിലുള്ള മൂന്നു സര്‍പ്പങ്ങള്‍, ഓം എന്ന അടയാളം രൂപപ്പെടുത്തിയ ആ മൂന്നു സര്‍പ്പങ്ങള്‍ വേര്‍പ്പെട്ട് ശിവനുനേരെ ഇടറിയിടറി വന്നു. നടുവിലുള്ള സര്‍പ്പം ഇടതുവശത്തെ സര്‍പ്പത്തോട് തലയാട്ടിക്കൊണ്ട് ചീറ്റി. “ഇവന്‍ നിന്‍റെ സഹോദരനെ കൊന്നു. അവന്‍ നിന്‍റെ ഭാര്യയെ താമസിയാതെ കൊല്ലും.”
ഇടത്തും വലത്തുമുണ്ടായിരുന്ന സര്‍പ്പങ്ങള്‍ ഭയപ്പെടുത്തും വിധം ഈര്‍ഷ്യ പ്രകടിപ്പിച്ചു.
നടുവിലുളള സര്‍പ്പത്തിനുനേരെ ക്രോധത്തോടെ വിരല്‍ചൂണ്ടി ശിവന്‍ ക്ഷുഭിതനായി “അവളുടെ ഒരു രോമത്തില്‍പോലും തൊട്ടാല്‍ നിന്‍റെ ജീവന്‍ ഞാന്‍ പറിച്ചെടുക്കും.”
“പക്ഷേ, ഞാന്‍…” ശിവന്‍റെ ഭീഷണിയൊന്നും മുഖവിലയ്ക്കെടുക്കാതെ സര്‍പ്പം തുടര്‍ന്നു “ഞാന്‍ സ്വയം രക്ഷപ്പെടുത്തുകയാണ്, നിനക്കുവേണ്ടി സ്വയം രക്ഷപ്പെടുത്തുകയാണ്.”
വീര്യം ചോര്‍ന്നുപോയ രോഷത്തോടെ ശിവന്‍ ആ സര്‍പ്പത്തെ തുറിച്ചുനോക്കി.
“ഞാന്‍ നിന്നെ അവസാനിപ്പിക്കും.” ശിവനെ അപ്പാടെ വിഴുങ്ങാന്‍ തക്കവണ്ണം വാ പിളര്‍ത്തിക്കൊണ്ട് ആ സര്‍പ്പം പറഞ്ഞു.
പെട്ടെന്ന് ശിവന്‍റെ കണ്ണുകള്‍ മലര്‍ക്കെ തുറന്നു. അവന്‍റെ ദേഹം വിയര്‍ത്തൊഴുകി. ചുറ്റും നോക്കിയെങ്കിലും അവനൊന്നും കാണാന്‍ കഴിഞ്ഞില്ല. സാധാരണയില്‍ കവിഞ്ഞ ഇരുട്ടായിരുന്നുചുറ്റും. സതി സുരക്ഷിതയാണോ എന്നറിയാനായി അവന്‍ കൈനീട്ടി പരതി. അവള്‍ അവിടെയില്ലായിരുന്നു. ഹൃദയത്തില്‍ ഭയത്തിന്‍റെ കുളിരനുഭവപ്പെട്ട അവന്‍ സ്വപ്നത്തിലെ സര്‍പ്പങ്ങള്‍ യഥാര്‍ത്ഥരൂപം പൂണ്ടിരിക്കുന്നുവെന്നു കരുതി ചാടിയെണീറ്റു.
“ശിവാ” സതി അവനെ നോക്കിവിളിച്ചു.
ശയ്യയുടെ അറ്റത്ത് അവള്‍ ഇരിപ്പുണ്ടായിരുന്നു. അവര്‍ ശയിച്ചിരുന്ന ആ ചെറിയ സൈനികതമ്പിന് ആര്‍ഭാടങ്ങള്‍ ഉള്‍ക്കൊള്ളാന്‍ കഴിയില്ലായിരുന്നു. കഴിഞ്ഞ ഒരുമാസമായി മെലൂഹന്‍ സൈന്യം സ്വദീപിനു നേരെ പടനീക്കമാരംഭിച്ചതുമുതല്‍ ഈ തമ്പായിരുന്നു അവരുടെ സഞ്ചരിക്കുന്ന വസതി.
“എന്താ, സതി” മങ്ങിയ വെളിച്ചവുമായി കണ്ണിനെ പരിചയപ്പെടുത്തിക്കൊണ്ട് ശിവന്‍ ചോദിച്ചു. അവനെ അലട്ടിക്കൊണ്ടിരുന്ന കങ്കണം അവന്‍ സഞ്ചിയിലേക്കിട്ടു.
എപ്പോഴാണ് ഞാനിത് പുറത്തെടുത്തത്?
“ശിവാ,” സതി തുടര്‍ന്നു. കഴിഞ്ഞ രണ്ടാഴ്ചയായി അവള്‍ അതിനെക്കുറിച്ച് സംസാരിക്കുവാന്‍ ശ്രമിക്കുന്നു. ഈ വാര്‍ത്തയെക്കുറിച്ച് ഉറപ്പായതുമുതല്‍ അവള്‍ക്ക് പറ്റിയ ഒരു സന്ദര്‍ഭം ലഭിച്ചില്ല. ഇതൊരു ചെറിയ വാര്‍ത്തയാണെന്നും ജീവിതത്തിലെ ഏറ്റവും മോശപ്പെട്ട കാലഘട്ടത്തിലൂടെ കടന്നുപോകുന്ന ഭര്‍ത്താവിനെ ഈ വാര്‍ത്തയറിയിച്ച് മനസ്സമാധാനം കെടുത്താന്‍ പാടില്ലെന്നും അവള്‍ക്ക് സ്വയം ബോധ്യപ്പെടുത്താന്‍ കഴിഞ്ഞു. പക്ഷേ, ഇപ്പോഴത് വല്ലാതെ വൈകിക്കഴിഞ്ഞു. അവളില്‍നിന്നാണ് അവനത് മനസ്സിലാക്കേണ്ടത്, മറ്റൊരാളില്‍ നിന്നല്ല. സൈനികതാവളം പോലുള്ള ഒരു സ്ഥലത്ത് ഇതൊരു രഹസ്യമായി ദീര്‍ഘകാലം സൂക്ഷിച്ചുവെക്കാനാവില്ല. “എനിക്കു നിന്നോടു ചില കാര്യങ്ങള്‍ പറയാനുണ്ട്.”
“ശരി.” ശിവന്‍ പറഞ്ഞു. ആ സ്വപ്നം അപ്പോഴും അവനെ വ്രണപ്പെടുത്തിയിരുന്നു. “എന്താകാര്യം?”
“എനിക്ക് യുദ്ധത്തില്‍ പോരാടാന്‍ കഴിയുമെന്ന് തോന്നുന്നില്ല.”
“എന്ത്? എന്തുകൊണ്ട്?” അമ്പരപ്പോടെ ശിവന്‍ ചോദിച്ചു. ഭീരുത്വമെന്നത് സതിയുടെ നിഘണ്ഡുവിലില്ലാത്ത ഒരു പദമാണെന്ന് അവനറിയാം. പിന്നെന്തുകൊണ്ടാണ് അവളിങ്ങനെ പറയുന്നത്? എന്തുകൊണ്ടാണ് ഇപ്പോള്‍, മെലൂഹന്‍ സൈന്യം ഒരു മാസത്തോളം കൊടും വനത്തിലൂടെ സഞ്ചരിച്ചു സ്വദീപിലെത്താറായപ്പോള്‍ അവളിങ്ങനെ പറയുന്നത്? അവരിപ്പോള്‍ ശത്രുവിന്‍റെ അതിര്‍ത്തിപ്രദേശത്തെത്തിക്കഴിഞ്ഞു. ഇനി തിരിച്ചുപോകാനാവില്ല. “സതി, ഇത് നിന്‍റെ സ്വഭാവത്തിനു യോജിച്ചതല്ലല്ലോ?”
“ഉ൦൦൦, ശിവാ” പരിഭ്രമത്തോടെ സതി പറഞ്ഞു അമിതമായ ഔചിത്യത്തോടെ പെരുമാറുന്ന സൂര്യവംശികള്‍ക്ക് അത്തരം ചര്‍ച്ചകള്‍ ബുദ്ധിമുട്ടുണ്ടാക്കുന്ന ഒന്നായിരുന്നു. “എനിക്ക് എന്‍റേതായ കാരണങ്ങളുണ്ട്.”
“കാരണങ്ങള്‍?” ശിവന്‍ ചോദിച്ചു “എന്ത്?”
പെട്ടെന്ന് നിശ്ശബ്‍ദമായ ഇടിമുഴക്കംപോലെ ആ കാരണം ശിവന്‍റെ മനസ്സിലേക്ക് ഇടിച്ചു കയറി.
“ഈശ്വരാ! നിനക്ക് തീര്‍ച്ചയുണ്ടോ?”
“ഉവ്വ്.” സതി ലജ്ജയോടെ പറഞ്ഞു.
“എന്‍റെ പവിത്രസരോവരമേ! ഞാനൊരു പിതാവാകാന്‍ പോവുകയാണോ?”
ശിവന്‍റെ മുഖത്തെ ഉന്മാദഭാവം കണ്ടപ്പോള്‍, താന്‍ ശിവനോടിത് നേരത്തെ പറഞ്ഞില്ലല്ലോ എന്ന കുറ്റബോധം അവളെ കുത്തിനോവിച്ചു.
“ആഹാ!” അവളെ വാരിയെടുത്ത് വട്ടം ചുഴറ്റിക്കൊണ്ട് ആവേശഭരിതനായ ശിവന്‍ ആഹ്ലാദിച്ചു. “കുറേക്കാലമായി ഞാന്‍ കേട്ടിട്ടുള്ളതില്‍വെച്ച് ഏറ്റവും നല്ല വര്‍ത്തമാനം ഇതാണ്!”
ഊഷ്മളമായി മന്ദഹസിച്ചുകൊണ്ട് സതി തന്‍റെ ശിരസ്സ് ക്ഷീണിതമെങ്കിലും കരുത്തുറ്റ അവന്‍റെ ചുമലിലേക്ക് ചായ്ച്ചു.
“കഴിഞ്ഞ രണ്ടുമാസമായി നിനക്ക് എല്ലാവിധ സഹായവും സൗകര്യങ്ങളും നല്കിയ ആളിന്‍റെ പേരുതന്നെ നമ്മുടെ മകള്‍ക്ക് ഇടാം.” ശിവന്‍ പറഞ്ഞു. “നമുക്ക് അവള്‍ക്ക് കൃതിക എന്നുപേരിടാം.”
സതി അതിശയത്തോടെ തല ഉയര്‍ത്തി. ഇതിലുമേറെ അവനെ പ്രണയിക്കുവാന്‍ കഴിയുമെന്ന് അവള്‍ വിശ്വസിച്ചിരുന്നില്ല. പക്ഷേ, അതിനു കഴിഞ്ഞിരിക്കുന്നു. അവള്‍ പുഞ്ചിരിച്ചു. “നിനക്കറിയുമോ, ഇതൊരു മകനായിരിക്കാനും സാധ്യത ഉണ്ട്.”
“അല്ല,” ശിവന്‍ ചിരിച്ചു. “ഇത് മകളായിരിക്കും. ഞാനവളെ ലാളിച്ചു വഷളാക്കും.”
സതി ഹൃദയപൂര്‍വ്വം ചിരിച്ചു. ശിവനും അതില്‍ പങ്കുചേര്‍ന്നു. കഴിഞ്ഞ രണ്ടുമാസത്തിനുള്ളില്‍ അവന്‍റെ ആദ്യത്തെ ഉത്സാഹമുള്‍ക്കൊള്ളുന്ന ചിരി. അവന്‍ സതിയെ പുല്‍കി. തന്‍റെ ശരീരത്തിലെ തിന്മയുടെ ഊര്‍ജ്ജം ഒഴിഞ്ഞുപോകുന്നതുപോലെ അവനുതോന്നി. “സതി, ഞാന്‍ നിന്നെ പ്രണയിക്കുന്നു.”
“ഞാനും നിന്നെ പ്രണയിക്കുന്നു.” സതി മന്ത്രിച്ചു.

സതിയെ ഭദ്രമായി പാര്‍പ്പിച്ചിരുന്ന തമ്പിന്‍റെ തിരശ്ശീല ഉയര്‍ത്തി ശിവന്‍ പുറത്തുവന്നു. കൃതികയും ആയുര്‍വതിയും അവള്‍ക്കൊപ്പമുണ്ടായിരുന്നു. അവളുടെ ഏതാവശ്യവും നിവൃത്തിക്കാനായി ഒരു സംഘം ശുശ്രൂഷകര്‍ അവിടെ ഉണ്ടായിരുന്നു. പിറക്കാന്‍ പോകുന്ന കുഞ്ഞിന്‍റെ ആരോഗ്യസ്ഥിതിയെക്കുറിച്ച് സദാ ഉല്‍ക്കണ്ഠപ്പെട്ടുകൊണ്ടിരുന്ന ശിവന്‍ ആയുര്‍വതിയോട് സതിയുടെ ആരോഗ്യനിലയെക്കുറിച്ച് എപ്പോഴും അന്വേഷിച്ചുകൊണ്ടിരുന്നു.
മൂന്നുമാസമായി സൂര്യവംശികള്‍ ഈ സാഹസികയാത്ര നടത്തിക്കൊണ്ടിരിക്കുന്നു. പ്രതീക്ഷിച്ചതിലുമേറെ വെല്ലുവിളികള്‍ ഉയര്‍ത്തുന്നതായിരുന്നു ആ വഴി. കാട് അതിന്‍റെ സ്ഥായിയായ ഇടം കൂടുതല്‍ രൂക്ഷതയോടെ തിരിച്ചുപിടിച്ചിരുന്നു. ഓരോ ഘട്ടത്തിലും കാട്ടുമൃഗങ്ങളും രോഗങ്ങളും സൈന്യത്തെ ആക്രമിച്ചു. രണ്ടായിരം ആളുകളെ നഷ്‍ടമായി. അത് നഷ്‍ടപ്പെട്ടതാകട്ടെ ശത്രുവിനോട് ഏറ്റുമുട്ടിയിട്ടല്ല. ആഴ്ചകളോളം കാട് വെട്ടിത്തെളിച്ചും നടന്നുമാണ് സൈനികചാരന്മാര്‍ സൂര്യവംശി സൈന്യത്തെ ചന്ദ്രവംശികളുടെ രാജ്യത്തെത്തിച്ചത്.
ധര്‍മ്മകേത് എന്ന വിശാലമായ ഒരു സമതലത്തിലാണ് ചന്ദ്രവംശികള്‍ തമ്പടിച്ചിരുന്നത്. വളരെ സമര്‍ത്ഥമായിരുന്നു അവരുടെ ആ തീരുമാനം. ദശലക്ഷത്തോളം അംഗസംഖ്യയുള്ള അവരുടെ വമ്പന്‍ സൈന്യത്തെ അണിനിരത്തുവാന്‍ അനുയോജ്യമായ ഇടമായിരുന്നു അത്. സൈനികരുടെ എണ്ണത്തിലുള്ള അവരുടെ മേധാവിത്വം പൂര്‍ണ്ണമായും പ്രകടമാക്കുവാന്‍ കഴിയുന്ന ഒരു ഇടം. ചന്ദ്രവംശികളുടെ ക്ഷമ നശിച്ച് ഒട്ടും അനുകൂലമല്ലാത്ത പരിതസ്ഥിതിയില്‍ നിന്നുകൊണ്ട് തങ്ങളെ ആക്രമിക്കുവാന്‍ സാധ്യതയുണ്ടോ എന്ന് സൂര്യവംശികള്‍ പരീക്ഷിച്ചു നോക്കുകയുണ്ടായി. എന്നാല്‍ ചന്ദ്രവംശികള്‍ അവിടെത്തന്നെ ഉറച്ചുനിന്നു. അവസാനം സൂര്യവംശികള്‍ തങ്ങളുടെ താവളം എളുപ്പത്തില്‍ പ്രതിരോധം തീര്‍ക്കാന്‍ കഴിയുംവിധം ധര്‍മ്മകേതിനടുത്തുള്ള ഒരു താഴ്വരയില്‍ ഉറപ്പിച്ചു.
ശിവന്‍ തെളിഞ്ഞ ആകാശത്തിനു നേരെ നോക്കി. ഒറ്റപ്പെട്ട ഒരു പരുന്ത് മുകളിലൂടെ, രാജകീയ താവളത്തെ വട്ടമിട്ടു പറന്നു. അതേസമയം അഞ്ച് പ്രാവുകള്‍ ആ കഴുകനെ പേടിക്കാതെ കുറച്ചുകൂടി താഴ്ന്നു പറന്നു. വിചിത്രമായ ലക്ഷണം. അവന്‍റെ ഗുണ ശകുനശാസ്ത്രം ഒരുപക്ഷേ, അത് യുദ്ധത്തിനു പറ്റിയ സമയമല്ലെന്നു പറഞ്ഞേക്കാം. കാരണം പ്രാവുകള്‍ക്ക് മറച്ചുപിടിക്കപ്പെട്ട ആനുകൂല്യമുണ്ട്.
അതിനെക്കുറിച്ചൊന്നും ആലോചിക്കരുത്. ഏതുവിധത്തിലായാലും അതെല്ലാം വെറും അസംബന്ധങ്ങളാണ്.
പ്രഭാതത്തിലെ ഉന്മേഷം പകരുന്ന വായു ഉള്ളിലേക്ക് വലിച്ചെടുത്ത അവന്‍ വലത്തോട്ട്, ദക്ഷന്‍റെ തമ്പിനുനേര്‍ക്ക് തിരിഞ്ഞു. നന്തി അവന്‍റെ നേര്‍ക്ക് വരുന്നുണ്ടായിരുന്നു.
“എന്താ നന്തി?”
“ഞാന്‍ അങ്ങയുടെ തമ്പിലേക്ക് വരികയായിരുന്നു പ്രഭോ. ചക്രവര്‍ത്തി അങ്ങയുടെ സാന്നിദ്ധ്യം അഭ്യര്‍ത്ഥിച്ചിരിക്കുകയാണ്. വിഷമിപ്പിക്കുന്ന ചില സംഭവവികാസങ്ങളുണ്ട്.”
ദക്ഷന്‍റെ മനോഹരമായി കെട്ടിയുണ്ടാക്കിയ തമ്പിനുനേര്‍ക്ക് ശിവനും നന്ദിയും നടന്നു. അവര്‍ അകത്തേക്കു കടന്നപ്പോള്‍ പര്‍വ്വതേശ്വരനും ദക്ഷനും ചര്‍ച്ചയിലേര്‍പ്പെട്ടിരിക്കുകയായിരുന്നു. വ്രകനും മായാശ്രേണിക്കും ദ്രപകുവും അല്പം അകലെയായി ഇരിപ്പുണ്ടായിരുന്നു. ദ്രപകു മറ്റെല്ലാവരില്‍നിന്നും അല്പം അകന്നാണ് ഇരുന്നിരുന്നത്.
“ഇതൊരു വലിയ ആപത്താണ്.” ദക്ഷന്‍ നിലവിളിച്ചു.
“എന്ത്, മഹാരാജന്‍?” ശിവന്‍ ചോദിച്ചു.
“പ്രഭോ, താങ്കളിവിടെ ഉണ്ടായതില്‍ ഞാന്‍ സന്തോഷിക്കുന്നു. നമ്മള്‍ വലിയ ആപത്താണ് നേരിട്ടുകൊണ്ടിരിക്കുന്നത്.”
“തിരുമനസ്സേ, നമുക്ക് അത്തരം വാക്കുകളൊന്നും ഉപയോഗിക്കാതിരിക്കാം.” ശിവന്‍ പറഞ്ഞു. പിന്നെ പര്‍വ്വതേശ്വരനുനേരെ തിരിഞ്ഞ് അവന്‍ ചോദിച്ചു “അപ്പോള്‍ താങ്കളുടെ സംശയങ്ങള്‍ ശരിയായി?”
“അതെ.” പര്‍വ്വതേശ്വരന്‍ പറഞ്ഞു. “കുറച്ചുനേരംമുന്‍പ് നമ്മുടെ സൈനിക ചാരന്മാര്‍ മടങ്ങിയെത്തി. ചന്ദ്രവംശികള്‍ ഒരിടത്തുമാത്രം കേന്ദ്രീകരിക്കാതിരിക്കാന്‍ കാരണമുണ്ട്. നമ്മുടെ താവളത്തിനുചുറ്റുമായി അവര്‍ ഒരുലക്ഷംപേരെ അര്‍ദ്ധവൃത്താകൃതിയില്‍ വിന്യസിച്ചിരിക്കുകയാണ്. നാളെ രാവിലെ അവര്‍ നമ്മുടെ താഴ്വരയിലേക്കു പ്രവേശിക്കും. നമ്മുടെ മുന്നിലുള്ള ശത്രുസൈന്യത്തിന്‍റെയും നമ്മുടെ പിന്നിലുളള ഒരു ലക്ഷം ശത്രുഭടന്മാരുടെയും ഇടയില്‍പെട്ട് നമ്മള്‍ ഞെരിഞ്ഞമരും.”
“നമുക്ക് രണ്ടുമുന്നണിയിലായി യുദ്ധം ചെയ്യാന്‍ കഴിയില്ല.” ദക്ഷന്‍ നിലവിളിച്ചു. “നമ്മളിനി എന്തുചെയ്യും പ്രഭോ?”
“വീരഭദ്രന്‍റെ സൈനികദൂതന്മാരാണോ ഈ വിവരം കൊണ്ടുതന്നത്?” ശിവന്‍ ചോദിച്ചു.
പര്‍വ്വതേശ്വരന്‍ തലകുലുക്കി. ശിവന്‍ നന്തിയുടെ നേരെ നോക്കിയതും അയാള്‍ ഓടിയെത്തി. നിമിഷങ്ങള്‍ക്കകം വീരഭദ്രന്‍ അവര്‍ക്കു മുന്നിലെത്തിച്ചേര്‍ന്നു.
“ഏതുവഴിയിലൂടെയാണ് ചന്ദ്രവംശികള്‍ മുന്നോട്ട് നീങ്ങുന്നത്, ഭദ്രാ?” ശിവന്‍ ചോദിച്ചു.
“നമ്മുടെ തൊട്ടടുത്തുള്ള മലനിരകളിലൂടെ കിഴക്കോട്ട്. വടക്ക്, അന്‍പത് നാഴിക അകലെയായിട്ടായിരിക്കും അവര്‍ നമ്മുടെ താഴ്വരയിലേക്കു കടക്കാന്‍ ഉദ്ദേശിക്കുന്നതെന്ന് തോന്നുന്നു.”
“പര്‍വ്വതേശ്വരന്‍ നിര്‍ദ്ദേശിച്ചിരുന്നതുപോലെ നീ ഒരു ഭൂപടനിര്‍മ്മാണ വിദഗ്ദ്ധനെ ഒപ്പം കൂട്ടിയിരുന്നുവോ?”
വീരഭദ്രന്‍ തലയാട്ടിക്കൊണ്ട് നടുവില്‍ ഇട്ടിരുന്ന മേശയുടെ അടുത്തേക്കു ചെന്ന് അതിനുമീതെ ഒരു ഭൂപടം നിവര്‍ത്തിയിട്ടു. ശിവനും പര്‍വ്വതേശ്വരനും അതിലേക്കു കുനിഞ്ഞുനോക്കി. വിരലുകൊണ്ട് ഒരുവഴിയിലേക്കു ചൂണ്ടിക്കാട്ടി വീരഭദ്രന്‍ പറഞ്ഞു “ഈ വഴി.”
സൂര്യവംശി താവളത്തിന്‍റെ ഏറ്റവും വടക്കുഭാഗത്തുള്ള അനുയോജ്യമായ ഒരു പ്രതിരോധമാര്‍ഗ്ഗം കണ്ടതോടെ ശിവന്‍ ഒന്നു നടുങ്ങി. അവന്‍ പര്‍വ്വതേശ്വരനെ നോക്കി. പര്‍വ്വതേശ്വരനും ഇതുതന്നെയാണ് ആലോചിച്ചുകൊണ്ടിരുന്നത്.
“എത്രപേര്‍ വേണ്ടിവരും പര്‍വ്വതേശ്വരന്‍?”
“പറയാന്‍ വിഷമമാണ്. അത് ബുദ്ധിമുട്ടായിരിക്കും. ആ ചുരം നമുക്ക് പ്രതിരോധിക്കാന്‍ കഴിയും. പക്ഷേ, വലിയൊരു സൈനികനിര അതിനായി വേണ്ടിവരും. ഏറ്റവും കുറഞ്ഞത് മുപ്പതിനായിരം ഭടന്മാര്‍.”
“പക്ഷേ നമുക്ക് അത്രയധികം ആളുകളെ എടുക്കാനില്ല. തെക്കുഭാഗത്തുനിന്നുള്ള ചന്ദ്രവംശി സൈന്യവുമായുള്ള യുദ്ധവും നാളെത്തന്നെയായിരിക്കും എന്നാണെന്‍റെ തോന്നല്‍. ആക്രമിക്കാന്‍ പറ്റിയ ഏറ്റവും നല്ല സമയമാണവര്‍ക്ക് ലഭിച്ചിരിക്കുന്നത്.”
പര്‍വ്വതേശ്വരന്‍ വിഷാദത്തോടെ തലയാട്ടി. മെലൂഹന്‍ സൈന്യത്തിന് പിന്നോട്ടിറങ്ങി കൂടുതല്‍ അനുകൂലമായ മറ്റൊരു യുദ്ധമുഖം കണ്ടെത്തേണ്ടിവരുമെന്ന് അസന്തുഷ്‍ടിയോടെ അദ്ദേഹം ആലോചിച്ചു.
“അയ്യായിരം പേരുണ്ടായാല്‍ മതിയെന്നാണ് എനിക്കുതോന്നുന്നത്.”
ദ്രപകു മേശക്കടുത്ത് വന്നത് ശിവനും പര്‍വ്വതേശ്വരനും ശ്രദ്ധിച്ചില്ലായിരുന്നു. ശിവന്‍ ചൂണ്ടിക്കാണിച്ച ചുരം പരിശോധിക്കുകയായിരുന്നു അയാള്‍.
“ഇവിടെ നോക്കൂ” ശിവനും പര്‍വ്വതേശ്വരനും നോക്കുന്നതു കണ്ട് ദ്രപകു തുടര്‍ന്നു.
“മുന്നിലെ പര്‍വ്വതനിര ഈ ചുരത്തെ ഇടുക്കിക്കൊണ്ടിരിക്കുകയാണ്. അന്‍പത് വാരയിലധികം വീതി ഇതിനുണ്ടാവില്ല. എത്രവലിയ സൈന്യമായാലും ഒരു സമയം നൂറിലധികം പേര്‍ക്ക് ഇതിലേക്ക് പ്രവേശിക്കാനാവില്ല.
“പക്ഷേ, ദ്രപകു, ഒരുലക്ഷംപേരുള്ള ആ സൈന്യത്തിന് മിക്കവാറും തുടര്‍ ച്ചയായി നൂറുകണക്കിനാളുകളെ അതിലേക്ക് ഇടിച്ചുകയറ്റാന്‍ സാധിക്കും.” മായാസ്രേണിക്ക് പറഞ്ഞു. “ഇരുവശത്തുമുള്ള മലഞ്ചെരിവുകള്‍ ചെങ്കുത്തായതുകാരണം കുന്തങ്ങള്‍ തൊടുത്തുവിടാനാവില്ല. അതുകൊണ്ട് ഒരു വിജയം ഏതാണ്ട് അസാദ്ധ്യമാണ്.”
“വിജയത്തെക്കുറിച്ചല്ല ഞാന്‍ പറയുന്നത്”ദ്രപകു പറഞ്ഞു. “കുറഞ്ഞത് ഒരു ദിവസമെങ്കിലും അവരെ തടഞ്ഞുനിര്‍ത്തുക. ആ സമയംകൊണ്ട് നമ്മുടെ സൈന്യത്തിന് അപ്പുറത്തേക്ക് ആക്രമിച്ചു കയറാം.”
“അത് ഞാന്‍ ചെയ്തോളാം.” പര്‍വ്വതേശ്വരന്‍ പറഞ്ഞു.
“അത് വേണ്ട പ്രഭോ.” വ്രകന്‍ പറഞ്ഞു. “മുഖ്യ ആക്രമണത്തിനാണ് അങ്ങ് നേതൃത്വം നല്കേണ്ടത്.”
ശിവന്‍ പര്‍വ്വതേശ്വരനെ നോക്കി.
ഞാനും ഇവിടെ ഉണ്ടാവേണ്ടതാണല്ലോ.
“എനിക്കും അതേറ്റെടുക്കുവാന്‍ സാധിക്കില്ല.” തലയാട്ടിക്കൊണ്ട് ശിവന്‍ പറഞ്ഞു.
പര്‍വ്വതേശ്വരന്‍ ശിവനെ നോക്കി. അവിശ്വാസം അദ്ദേഹത്തിന്‍റെ മുഖത്തു തെളിഞ്ഞു. നിരാശക്കുവേണ്ടിയാണ് തന്‍റെ ഹൃദയം പ്രതീക്ഷയോടെ കാത്തിരുന്നതെങ്കിലും ശിവന്‍ അതു തെറ്റിക്കുമെന്നാണ് അദ്ദേഹം വിചാരിച്ചത്. ദക്ഷന് യുദ്ധം നിരീക്ഷിക്കുവാനായി നിര്‍മ്മിച്ചിരിക്കുന്ന സ്തംഭത്തില്‍ കയറിനിന്ന് ശിവനും യുദ്ധം നിരീക്ഷിക്കുക മാത്രമായിരിക്കും ചെയ്യുകയെന്ന് പര്‍വ്വതേശ്വരന് ഇപ്പോള്‍ വ്യക്തമായി.
“അതിനുള്ള അവസരം എനിക്കു നല്കണം പ്രഭോ.” ദ്രപകു പറഞ്ഞു.
“ദ്രപകു…” മായാസ്രേണിക്ക് പിറുപിറുത്തു. എല്ലാവര്‍ക്കും അറിയാവുന്നകാര്യം അയാള്‍ വാക്കുകളുടെ രൂപത്തിലാക്കിയില്ല.
വെറും അയ്യായിരം ഭടന്മാരുമായി വടക്കന്‍ ചുരത്തില്‍വെച്ച് ചന്ദ്രവംശികളുമായി നടത്താന്‍ പോകുന്ന ഏറ്റുമുട്ടല്‍ ചാവേര്‍ദൗത്യമായിരുന്നു.
“ദ്രപകു”ശിവന്‍ പറഞ്ഞു “എനിക്കറിഞ്ഞുകൂടാ….”
“എനിക്കറിയാം പ്രഭോ.” ദ്രപകു പറഞ്ഞു.”അതെന്‍റെ നിയോഗമാണ്. ഒരു ദിവസത്തേക്ക് ഞാനവരെ പിടിച്ചുനിര്‍ത്തും. ദേവേന്ദ്രന്‍ എന്നെ പിന്തുണയ്ക്കുകയാണെങ്കില്‍. ഞാന്‍ രണ്ടുദിവസത്തിനുവേണ്ടി ശ്രമിക്കാം. അപ്പോഴേക്കും നമുക്ക് വിജയിക്കാന്‍ കഴിയണം.”
പെട്ടെന്ന് ദക്ഷന്‍ അതില്‍ ഇടപെട്ടു. “ഗംഭീരം. ദ്രപകു ഉടന്‍തന്നെ പുറപ്പെടാന്‍ തയ്യാറായിക്കൊള്ളൂ.”
ദ്രപകു സൈനികാഭിവാദ്യം ചെയ്തശേഷം രണ്ടാമതൊരു ചിന്തക്ക് കാത്തുനില്ക്കാതെ പുറത്തേക്കു കുതിച്ചു.

രണ്ടുനാഴിക കഴിയുന്നതിനുമുന്‍പേ വികര്‍മരുടെ പടയണി സൈനികത്താവളത്തില്‍നിന്നു പുറത്തേക്കിറങ്ങുന്നത് കണ്ടു. സൂര്യന്‍ ഏറെ പൊങ്ങിക്കഴിഞ്ഞിരുന്നു. താവളം മുഴുവന്‍ ഉണര്‍ന്നു കഴിഞ്ഞിരുന്നു. വികര്‍മസൈന്യം പുറപ്പെട്ടിറങ്ങുന്നത് അവര്‍ നോക്കിനിന്നു. വികര്‍മര്‍ നേരിടാന്‍ പോകുന്ന ഭയാനകമായ അവസ്ഥയെക്കുറിച്ച് എല്ലാവര്‍ക്കുമറിയാം. ആ സൈനികരിലാരുംതന്നെ ജീവനോടെ തിരിച്ചുവരില്ലെന്ന് അവര്‍ക്കറിയാം. ഭയത്തിന്‍റെ യാതൊരു ലക്ഷണവും കാണിക്കാതിരുന്ന ആ സൈനികര്‍ മുന്നോട്ടു നടന്നുകൊണ്ടിരുന്നു. താവളത്തിലെ അന്തേവാസികള്‍ വേദനയോടെ നിശ്ശബ്‍ദരായി നിലകൊണ്ടു. ഒരു ചിന്ത മാത്രം അവിടെ എല്ലായിടത്തും അലയടിച്ചു.
വികര്‍മര്‍ക്കെങ്ങനെ ഇത്ര ധൈര്യംകാണിക്കാന്‍ കഴിയുന്നു? അവര്‍ തളര്‍ന്നവരാണെന്നാണല്ലോ പൊതുവെ കരുതപ്പെടുന്നത്.

വടക്കന്‍ ചുരത്തില്‍ തലേരാത്രി സൂര്യവംശി വികര്‍മ്മ സൈനികരുടെ വിന്യാസം കണ്ട് ചന്ദ്രവംശി പട ഒന്നു നടുങ്ങി. അവര്‍ ഉടനടി ആക്രമണം ആരംഭിച്ചു. വികര്‍മ്മര്‍ ആ ചുരം ധീരമായി സംരക്ഷിച്ച് ചന്ദ്രവംശി സൈനികരെ തടുത്തു നിര്‍ത്തി. ഇപ്രകാരം വിലമതിക്കാനാവാത്ത സമയമാണ് സൂര്യവംശി സൈന്യത്തിന് ലഭിച്ചത്. ഇന്നാണ് യുദ്ധം. ശിവന്‍ തയ്യാറായിരുന്നു.
അകലെനിന്നും സംസ്കൃതശ്ലോകങ്ങളുടെ മൂളക്കവും യുദ്ധപടഹം അടിക്കുന്നതിന്‍റെ ശബ്‍ദങ്ങളും ചേര്‍ന്ന് ആ ശീതക്കാറ്റിലൂടെ ഒഴുകി നീങ്ങി. ഈ വിചിത്രമായ സൂര്യവംശി ആചാരം ശിവന് അപരിചിതമായിത്തോന്നി. ഇന്ദ്രനേയും അഗ്നിയേയും വിളിച്ചുചൊല്ലിയുള്ള ഈ പൂജ ഒരുപക്ഷേ, ബ്രാഹ്മണര്‍ക്ക് വളരെ പ്രധാനപ്പെട്ടതായിരിക്കാം. ഈ മന്ത്രധ്വനികളും പടഹധ്വനികളും കാഹളനാദവും ചേര്‍ന്നുള്ള അന്തരീക്ഷം പടയാളികളില്‍ അസാധാരണമായ ആവേശം നിറക്കും. യുദ്ധമാരംഭിക്കുന്നതോടെ പടഹമടിയുടെ വേഗം കൂടും. ശിവന് ആ യുദ്ധത്തിനു നടുവിലേക്ക് ചാടിയിറങ്ങുവാന്‍ തോന്നി. അവന്‍ തിരിഞ്ഞ് ദക്ഷന്‍റെ തമ്പിന് നേര്‍ക്ക് നടന്നു.
“ആശംസകള്‍, തിരുമനസ്സേ” തമ്പിന്‍റെ തിരശ്ശീല ഉയര്‍ത്തി അകത്തേക്കു കടക്കുമ്പോള്‍ ശിവന്‍ പറഞ്ഞു. തമ്പിനകത്തിരുന്ന് പര്‍വ്വതേശ്വരന്‍ ചക്രവര്‍ത്തിക്ക് യുദ്ധതന്ത്രങ്ങള്‍ വിവരിച്ചുകൊടുക്കുകയായിരുന്നു. “നമസ്തേ പര്‍വ്വതേശ്വരാ.”
പര്‍വ്വതേശ്വരന്‍ പുഞ്ചിരിച്ച് കൈ കൂപ്പി.
“പര്‍വ്വതേശ്വരന്‍, ദ്രപകുവിന്‍റെ വിവരമെന്താണ്?” ശിവന്‍ ചോദിച്ചു. “അവസാനത്തെ അറിയിപ്പ് അവിടെ നിന്നു കിട്ടിയിട്ട് മൂന്നു മണിക്കൂറായി.”
“വികര്‍മരുടെ യുദ്ധം നടന്നുകൊണ്ടിരിക്കുന്നു. ദ്രപകു ഇപ്പോഴും അവരെ നയിച്ചുകൊണ്ടിരിക്കുന്നു. അയാള്‍ നമുക്ക് അമൂല്യമായ സമയമാണ് നല്കിയിരിക്കുന്നത്. ശ്രീരാമഭഗവാന്‍ അയാളെ അനുഗ്രഹിക്കുമാറാകട്ടെ.”
“അതെ,” ശിവന്‍ സമ്മതിച്ചു. “രാമഭഗവാന്‍ അയാളെ അനുഗ്രഹിക്കട്ടെ. ഇന്നു മുഴുവനും അയാള്‍ അവരെ തടഞ്ഞുനിര്‍ത്തണം.”
“പ്രഭോ.” കൈ കൂപ്പി തല കുനിച്ച് ദക്ഷന്‍ പറഞ്ഞു “ഇത് ശുഭോദാര്‍ക്കമാണ്. ഇന്നത്തെ ദിവസം നന്നായിരിക്കും. താങ്കള്‍ക്കങ്ങനെ തോന്നുന്നില്ലേ?”
“അതെ, അങ്ങനെ തോന്നുന്നു.” ശിവന്‍ പുഞ്ചിരിച്ചു. “ദ്രപകുവിനെക്കുറിച്ചുള്ള വാര്‍ത്ത സ്വാഗതാര്‍ഹം. പക്ഷേ, ഈ ചോദ്യം നാലാമത്തെ യാമത്തിനായിരിക്കും കൂടുതല്‍ ഉചിതമായിരിക്കുക, മഹാരാജന്‍.”
“അതിനുള്ള ഉത്തരവും ഇതുതന്നെയായിരിക്കും എന്ന് എനിക്കുറപ്പുണ്ട് പ്രഭോ. ഇന്നത്തെ നാലാം യാമത്തില്‍ ദിലീപചക്രവര്‍ത്തി ചങ്ങലകൊണ്ട് ബന്ധിക്കപ്പെട്ട് നമ്മുടെ മുന്നില്‍ വിധിവാക്യം കേള്‍ക്കാനായി കാത്തുനില്ക്കുന്നത് അങ്ങേക്കു കാണാം.”
“ശ്രദ്ധിക്കണം മഹാരാജന്‍.” ശിവന്‍ മന്ദസ്മിതത്തോടെ പറഞ്ഞു “നമുക്ക് വിധിയെ പ്രലോഭിപ്പിക്കാതിരിക്കാം. നമ്മളിനിയും യുദ്ധം ജയിക്കാന്‍ കിടക്കുന്നതേയുള്ളൂ.”
“നമുക്കൊരു പ്രശ്നവുമുണ്ടാകില്ല. നമുക്കൊപ്പം നീലകണ്ഠനുണ്ട്. നമ്മള്‍ ആക്രമിച്ചാല്‍ മാത്രം മതി. വിജയം സുനിശ്ചിതം.”
“ചന്ദ്രവംശികളെ തോല്പിക്കുവാന്‍ നമുക്ക് ഒരു നീലകണ്ഠത്തേക്കാള്‍ അല്പം കൂടി മികച്ച ഒരു സാധനം വേണ്ടിവരും, മഹാരാജന്‍.” പുഞ്ചിരി അല്പംകൂടി വിശാലമാക്കി ശിവന്‍ പറഞ്ഞു “നമ്മള്‍ ശത്രുവിനെ വിലകുറച്ചു കാണരുത്.”
“ഞാനവരെ വിലകുറച്ചു കാണുന്നില്ല, പ്രഭോ. പക്ഷേ, അങ്ങയെ വില കുറച്ചു കാണുകയെന്ന അബദ്ധവും ഞാന്‍ ചെയ്യുകയില്ല.”
ശിവനതു വിട്ടുകൊടുത്തു. ദക്ഷന്‍റെ ചോദ്യം ചെയ്യാനാവാത്ത വിശ്വാസങ്ങളെ അഭിമുഖീകരിക്കുമ്പോള്‍ അതെപ്പറ്റി ഒരു വാദം അസാധ്യമാണെന്ന് ശിവനു മനസ്സിലായി.
“എനിക്കു പോകാനുള്ള സമയമായെന്നു തോന്നുന്നു, മഹാരാജന്‍” പര്‍വ്വതേശ്വരന്‍ പറഞ്ഞു. “സമയമായി. അങ്ങയുടെ അനുവാദത്തോടെ.”
“തീര്‍ച്ചയായും പര്‍വ്വതേശ്വരാ. വിജയീഭവ.” ദക്ഷന്‍ പറഞ്ഞു. പിന്നെ ശിവന്‍റെ നേരെതിരിഞ്ഞുകൊണ്ട് ദക്ഷന്‍ തുടര്‍ന്നു. “പ്രഭോ, കുന്നിന്‍റെ പുറകിലായി നമുക്ക് യുദ്ധം നിരീക്ഷിക്കുവാനായി ഒരു സ്തംഭം പണിതിട്ടുണ്ട്.”
“നിരീക്ഷിക്കുവാനുള്ള സ്തംഭം?” ശിവന്‍ അമ്പരപ്പോടെ ചോദിച്ചു.
“അതെ. നമുക്കെന്തുകൊണ്ട് അവിടെനിന്ന് യുദ്ധം നിരീക്ഷിച്ചുകൂടാ? അവിടെനിന്നാല്‍ അങ്ങേക്ക് വേണ്ട നിര്‍ദ്ദേശങ്ങള്‍ നല്കാന്‍ സാധിക്കും.”
അതിശയം മൂലം ശിവന്‍റെ കണ്ണുകള്‍ ഇറുകി. “മഹാരാജന്‍ എന്‍റെ ഇടം യോദ്ധാക്കള്‍ക്കിടയിലാണ്. യുദ്ധക്കളത്തില്‍.”
പര്‍വ്വതേശ്വരന്‍ നടത്തം നിര്‍ത്തി. തന്‍റെ പ്രതീക്ഷതെറ്റിയെന്നോര്‍ത്ത് അദ്ദേഹം നടുങ്ങി; ആഹ്ലാദിച്ചു.
“പ്രഭോ, ഇത് കശാപ്പുകാരുടെ ജോലിയാണ്, നീലകണ്ഠന്‍റെ ജോലിയല്ല.” ആശങ്കയോടെ ദക്ഷന്‍ പറഞ്ഞു. “ചന്ദ്രവംശികളുടെ രക്തം അങ്ങയുടെ കൈകളില്‍ പുരളാന്‍ പാടില്ല. പര്‍വ്വതേശ്വരന്‍ ആ നാഗനെ ബന്ധിച്ച് അങ്ങയുടെ കാല്‍ക്കീഴില്‍ കൊണ്ടുവന്നുതള്ളും. അങ്ങയുടെ പ്രതികാരത്തെക്കുറിച്ചുള്ള ഭയങ്കരമായ കഥ കേട്ട് അവന്‍റെ വര്‍ഗ്ഗം കല്പാന്തകാലം ഭയത്തോടെ കഴിഞ്ഞുകൊള്ളും.”
“ഇത് എന്‍റെ പ്രതികാരത്തിന്‍റെ വിഷയമല്ല രാജന്‍. ഇത് മെലൂഹയുടെ പ്രതികാരത്തെക്കുറിച്ചുള്ള വിഷയമാണ്. എന്‍റെ പ്രതികാരശമനത്തിനായി മാത്രം ഒരു യുദ്ധം നടത്തുകയെന്നത് എന്‍റെ വില കുറച്ചു കാട്ടുന്ന കാര്യമാണ്. ഇത് നന്മയും തിന്മയും തമ്മിലുള്ള യുദ്ധമാണ്. ഈ യുദ്ധത്തില്‍ ഓരോരുത്തര്‍ക്കും ഓരോ പക്ഷം പിടിക്കാനുണ്ടാകും. യുദ്ധം ചെയ്യേണ്ടിവരും. ധര്‍മ്മയുദ്ധത്തില്‍ സാക്ഷികളില്ല. ഇതൊരു പുണ്യയുദ്ധമാണ്.
പര്‍വ്വതേശ്വരന്‍ ശിവനെത്തന്നെ നോക്കി. അദ്ദേഹത്തിന്‍റെ കണ്ണുകള്‍ ആരാധനകൊണ്ട് തിളങ്ങി. ഇത് ശ്രീരാമദേവന്‍റെ വാക്കുകളായിരുന്നു. ധര്‍മ്മയുദ്ധത്തില്‍ സാക്ഷികളില്ല.
“പ്രഭോ, അങ്ങയുടെ ജീവന്‍ അപകടപ്പെടുത്താന്‍ ഞങ്ങള്‍ക്കു സാധിക്കുകയില്ല.” ദക്ഷന്‍ യാചിച്ചു. “അങ്ങ് വളരെ പ്രധാനപ്പെട്ട ആളാണ്. അങ്ങയുടെ ജീവന്‍ പണയപ്പെടുത്താതെ തന്നെ ഈ യുദ്ധം ഞങ്ങള്‍ക്കു വിജയിക്കുവാന്‍ കഴിയും. അങ്ങയുടെ സാന്നിദ്ധ്യം ഞങ്ങളെ പ്രചോദിപ്പിച്ചിരിക്കുന്നു. അങ്ങേയ്ക്കുവേണ്ടി രക്തംചിന്തുവാന്‍ അനവധിപേര്‍ തയ്യാറുണ്ട്.”
“എനിക്കുവേണ്ടി രക്തം ചിന്തുവാന്‍ അവര്‍ തയ്യാറുണ്ടെങ്കില്‍ അവര്‍ക്കുവേണ്ടി രക്തംചിന്തുവാന്‍ ഞാനും തയ്യാറായേ മതിയാവൂ.”
ഏറ്റവും തികഞ്ഞ ഒരു സൂര്യവംശിക്ക് അനുഭവപ്പെടുന്ന മഹത്തായ ആനന്ദം പര്‍വ്വതേശ്വരന് തന്‍റെ ഹൃത്തടത്തില്‍ അനുഭവപ്പെട്ടു. അവസാനമിതാ അനുഗമിക്കുവാന്‍ പറ്റിയ ഒരു ആളെ കണ്ടെത്തിയതിന്‍റെ ആനന്ദം, പ്രചോദനമുണര്‍ത്തുവാന്‍ ശേഷിയുള്ള ഒരാളെ കണ്ടെത്തിയതിന്‍റെ ആനന്ദം. ഭഗവാന്‍ ശ്രീരാമന്‍റെ പേരിനൊപ്പം പറയാന്‍ അര്‍ഹതയുള്ള ഒരു മനുഷ്യനെ കണ്ടെത്തിയതിന്‍റെ ആനന്ദം.
വിഷമിച്ചുപോയ ദക്ഷന്‍ ശിവന്‍റെ അടുത്തേക്കുവന്നു. നീലകണ്ഠനെ ആ വിഡ്ഢിത്തത്തില്‍ നിന്നു പിന്തിരിപ്പിക്കണമെങ്കില്‍ തന്‍റെ മനസ്സിലുള്ള ഒരു കാര്യം തുറന്നുപറഞ്ഞേ മതിയാവൂ എന്ന് ദക്ഷനുതോന്നി. അദ്ദേഹം സൗമ്യമായി മന്ത്രിച്ചു “പ്രഭോ, അങ്ങെന്‍റെ മകളുടെ ഭര്‍ത്താവാണ്. അങ്ങേക്കെന്തെങ്കിലും സംഭവിച്ചാല്‍ അവള്‍ ജീവിതത്തില്‍ രണ്ടാമത്തെ തവണ വിയോഗദുഃഖം അനുഭവിക്കേണ്ടിവരും. അവള്‍ക്കത് സംഭവിക്കുവാന്‍ ഞാന്‍ അനുവദിക്കുകയില്ല.”
“യാതൊന്നും സംഭവിക്കുകയില്ല.” ശിവന്‍ പിറുപിറുത്തു. “ഭര്‍ത്താവ് ധര്‍മ്മയുദ്ധത്തില്‍ നിന്നും അകന്നുനിന്നാല്‍ സതി ആയിരം വട്ടം മരണം വരിക്കും. അവള്‍ക്ക് എന്നോടുള്ള ബഹുമാനം ഇല്ലാതാകും. ഗര്‍ഭിണിയല്ലായിരുന്നുവെങ്കില്‍ അവള്‍ എന്നോടൊപ്പം തോളോടുതോള്‍ ചേര്‍ന്ന് യുദ്ധം ചെയ്യുമായിരുന്നു. അങ്ങേക്ക് മനസ്സിലായോ?”
കാര്യങ്ങള്‍ എളുപ്പം ഗ്രഹിച്ചതുപോലെ, വിഷമത്തോടെ ദക്ഷന്‍ ശിവനെ നോക്കി.
ശിവന്‍ ഊഷ്മളമായി ചിരിച്ചു. “ഒന്നും സംഭവിക്കില്ല, മഹാരാജന്‍.”
“അഥവാ, എന്തെങ്കിലും സംഭവിച്ചാല്‍?”
“എങ്കില്‍ അത് ഒരു സല്‍ക്കര്‍മ്മത്തിനാണെന്ന പേരില്‍ സ്മരിക്കപ്പെടും. സതി എന്നെപ്രതി അഭിമാനം കൊള്ളും.”
ദക്ഷന്‍ ശിവനെത്തന്നെ നോക്കിനിന്നു. വേദനാനിര്‍ഭരമായ ഉത്ക്കടവ്യഥയുടെ ഛായാചിത്രമായിരുന്നു ദക്ഷന്‍റെ മുഖം.
“മഹാരാജന്‍ എന്നോടു ക്ഷമിക്കൂ. എനിക്കു പോയേ തീരൂ.” ഔപചാരികമായ നമസ്തേയോടെ ശിവന്‍ തിരിഞ്ഞുനടന്നു.
ഏതോ ഉന്നതശക്തിയുടെ ആജ്ഞ അനുസരിക്കുംപോലെ പര്‍വ്വതേശ്വരന്‍ ശിവനെ അനുഗമിച്ചു. ശിവന്‍ തിടുക്കപ്പെട്ട് തമ്പിനകത്തുനിന്നും പുറത്തേക്കിറങ്ങി കുതിരയുടെ നേര്‍ക്ക് നടക്കുമ്പോള്‍ പര്‍വ്വതേശ്വരന്‍റെ മുഴങ്ങുന്ന ശബ്‍ദം കേട്ടു.“പ്രഭോ!”
ശിവന്‍ നടത്തം തുടര്‍ന്നു.
“പ്രഭോ!” കൂടുതല്‍ ശാഠ്യത്തോടെ പര്‍വ്വതേശ്വരന്‍ ഒച്ചയിട്ടു.
ശിവന്‍ പൊടുന്നനെ നടത്തം നിര്‍ത്തി. മുഖത്ത് അതിശയത്തിന്‍റെ ചുളിവുമായി അവന്‍ തിരിഞ്ഞുനിന്നു. “ക്ഷമിക്കണം പര്‍വ്വതേശ്വരാ, താങ്കള്‍ മഹാരാജാവിനെയാണ് വിളിക്കുന്നതെന്ന് ഞാന്‍ വിചാരിച്ചു.”
“അല്ല, പ്രഭോ.” പര്‍വ്വതേശ്വരന്‍ പറഞ്ഞു “അങ്ങയെയാണ് ഞാന്‍ വിളിച്ചത്.”
“ധീരനായ സൈന്യാധിപരേ, എന്താണ് കാര്യം?” ശിവന്‍റെ ചോദ്യം കേട്ടപ്പോള്‍ അദ്ദേഹത്തിന്‍റെ മുഖത്തെ ചുളിവുകള്‍ക്ക് ആഴംവെച്ചു.
കര്‍ക്കശമായ സൈനികചിട്ടയില്‍ പര്‍വ്വതേശ്വരന്‍ ശിവന്‍റെ മുന്നില്‍ വന്നുനിന്നു. ശിവനില്‍നിന്നും ഭവ്യതസൂചിപ്പിക്കുന്ന അകലം അദ്ദേഹം പാലിച്ചു. മഹാദേവന്‍റെ പരിവട്ടം നിഴലിക്കുന്ന ഭൂമിയില്‍ നില്ക്കുവാന്‍ അദ്ദേഹത്തിനു സാധിക്കുകയില്ല. ഏതോ വിഭ്രമത്തിലെന്നപോലെ പര്‍വ്വതേശ്വരന്‍ സാവധാനം തന്‍റെ മുഷ്‍ടിചുരുട്ടി നെഞ്ചിലേക്കു കൊണ്ടുവന്നു. പിന്നെ തല കുമ്പിട്ട് ഔപചാരികമായ മെലൂഹന്‍ അഭിവാദ്യം പൂര്‍ത്തിയാക്കി. ജീവിച്ചിരിക്കുന്ന ഒരു മനുഷ്യനുമുന്നില്‍ മുന്‍പെങ്ങും ചെയ്തിട്ടില്ലാത്തവിധം അദ്ദേഹം തന്‍റെ ശിരസ്സ് വളരെ താഴേക്ക് കുനിച്ചുപിടിച്ചു. പതിവുള്ള പ്രഭാതപൂജയുടെ നേരത്ത് രാമവിഗ്രഹത്തിനുമുന്നില്‍ ചെയ്യാറുള്ളതുപോലെ. അദ്ഭുതവും അമ്പരപ്പും കലര്‍ന്ന ഭാവത്തോടെ ശിവന്‍ പര്‍വ്വതേശ്വരനെ നോക്കിക്കൊണ്ടുനിന്നു. പര്‍വ്വതേശ്വരനോടുള്ള ആദരവ് ശിവനെ ഈ വിഗ്രഹാരാധനയ്ക്കുമുന്നില്‍ അസ്വസ്ഥനാക്കി.
എഴുന്നേല്ക്കുമ്പോഴും തല കുനിച്ചുപിടിച്ചുകൊണ്ടുതന്നെ പര്‍വ്വതേശ്വരന്‍ മന്ത്രിച്ചു “അങ്ങയോടൊപ്പം രക്തം ചിന്തുവാന്‍ അവസരം ലഭിക്കുന്നതിലൂടെ ഞാന്‍ ആദരിക്കപ്പെടുന്നു പ്രഭോ.” തലയുയര്‍ത്തിപ്പിടിച്ചുകൊണ്ട് അദ്ദേഹം ആവര്‍ത്തിച്ചു “ആദരിക്കപ്പെടുന്നു.”
ശിവന്‍ പുഞ്ചിരിയോടെ പര്‍വ്വതേശ്വരന്‍റെ കൈയില്‍തൊട്ടു “സുഹൃത്തേ, നമ്മുടെ പദ്ധതികള്‍ നല്ലതാണെങ്കില്‍, നമുക്ക് ഏറെ രക്തം ചിന്തേണ്ടിവരികയില്ലെന്ന് വിചാരിക്കാം.”