അധ്യായം മൂന്ന്
അവള്‍ അവന്‍റെ ജീവിതത്തിലേക്ക് കടന്നുവരുന്നു

വൈദ്യന്മാര്‍ നിശ്ചയിച്ച മരുന്നുകള്‍ നന്തിയുടെ ശരീരത്തില്‍ പ്രവര്‍ത്തിച്ചുകൊണ്ടിരിക്കവേ അയാള്‍ മണിക്കൂറുകളോളം അര്‍ദ്ധബോധാവസ്ഥയില്‍ കിടന്നു. പനി നിയന്ത്രിക്കുന്നതിനായി ശിവന്‍ അയാളുടെ അടുത്തുതന്നെയിരുന്ന് പൊള്ളുന്ന നെറ്റിയില്‍ നനഞ്ഞ തുണി മാറി മാറി ഇട്ടുകൊണ്ടിരുന്നു. ഉറക്കത്തില്‍ പിച്ചും പേയും പറഞ്ഞ് തിരിയുകയും മറിയുകയും ചെയ്തുകൊണ്ടിരുന്ന നന്തി ശിവന്‍റെ ജോലി കൂടുതല്‍ ശ്രമകരമാക്കി.
“ഞാന്‍ തേടിക്കൊണ്ടിരിക്കുകയായിരുന്നു…. കാലങ്ങളായി. അനവധി കാലങ്ങളായി…. ഒരു നൂറുവര്‍ഷം…. ഒരിക്കലും…. നീലകണ്ഠനെ കണ്ടുമുട്ടുമെന്ന് ഞാന്‍ കരുതിയിരുന്നില്ല…. ജയ് ശ്രീറാം….”
പനി ശമിപ്പിക്കാനുള്ള ശ്രമത്തിനിടയില്‍ ശിവന്‍ നന്തിയുടെ പുലമ്പല്‍ അവഗണിച്ചുവെങ്കിലും അയാളുടെ കാതില്‍ എന്തോ മുഴങ്ങുന്നതുപോലെ.
നൂറുവര്‍ഷമായി അവന്‍ തേടിക്കൊണ്ടിരിക്കുകയായിരുന്നു?
ശിവന്‍ നെറ്റി ചുളിച്ചു.
പനി അവന്‍റെ തലച്ചോറിനെ ബാധിച്ചിട്ടുണ്ട്! ഇവനെക്കണ്ടാല്‍ ഇരുപതു വയസ്സിനപ്പുറം ഒരു ദിവസത്തെ പ്രായം പോലും തോന്നുകയില്ല!
“നൂറുവര്‍ഷമായി ഞാന്‍ തേടിക്കൊണ്ടിരിക്കുകയാണ്….” വിസ്മൃതിയിലകപ്പെട്ട നന്തി തുടര്‍ന്നു “ഞാന്‍ നീലകണ്ഠനെ….. കണ്ടു….”
ശിവന്‍ ഒരു നിമിഷം നന്തിയെ രൂക്ഷമായി നോക്കി. പിന്നെ നിഷേധാര്‍ത്ഥത്തില്‍ തലകുലുക്കിയശേഷം അവന്‍ ശുശ്രൂഷകള്‍ തുടര്‍ന്നു.

ഏകദേശം ഒരു നാഴിക നേരമായി ബിയാസ് നദീതീരത്തെ കല്ലുകള്‍ പാകി വഴി അടയാളങ്ങളിട്ട പാതയിലൂടെ നടക്കുകയായിരുന്നു ശിവന്‍. അതിവേഗം സുഖം പ്രാപിച്ചുകൊണ്ടിരുന്ന നന്തിയുടെ അഭിപ്രായം അവഗണിച്ച് വിശ്രമകേന്ദ്രത്തിനു പുറത്തേക്കിറങ്ങി ആ പ്രദേശം നടന്നുകാണുകയായിരുന്നു ശിവന്‍. നന്തി അപകടനില തരണം ചെയ്തിരുന്നു. എന്നാലും ആ പടയാളിക്ക് യാത്ര ചെയ്യാന്‍ തക്ക ശക്തിയാര്‍ജ്ജിക്കുന്നതിനുവേണ്ടി കുറച്ചു ദിവസത്തെ വിശ്രമം കൂടി നിര്‍ദ്ദേശിക്കപ്പെട്ടിരുന്നു. ആ വിശ്രമ സങ്കേതത്തില്‍ ശിവന് മറ്റൊന്നും ചെയ്യാനില്ലായിരുന്നു. അവന് അസ്വസ്ഥത തോന്നിത്തുടങ്ങി. മൂന്ന് അംഗരക്ഷകര്‍ ശിവനെ നിഴല്‍പോലെ പിന്തുടരുവാന്‍ ശ്രമിച്ചു. പക്ഷേ, അവന്‍ ക്രുദ്ധനായി അവരെ ഓടിച്ചു. “അട്ടകളെപ്പോലെ നിങ്ങളെന്‍റെ ശരീരത്തില്‍ ഒട്ടിപ്പിടിക്കാതിരിക്കാമോ?”
ബിയാസ് നദിയുടെ താളക്രമത്തിലുള്ള ഒഴുക്ക് ശിവനെ ശാന്തനാക്കി. തണുത്ത നേര്‍ത്ത ഇളങ്കാറ്റ് അവന്‍റെ ജടകളെ ഇക്കിളികൂട്ടി. പലതരം ചോദ്യങ്ങള്‍ കൊണ്ട് മനസ്സ് ചുഴിയാന്‍ തുടങ്ങിയപ്പോള്‍ ശിവന്‍ തന്‍റെ വാളുറക്കൈയ്യില്‍ മുറുകെപ്പിടിച്ചു.
നന്തിക്ക് യഥാര്‍ത്ഥത്തില്‍ നൂറുവര്‍ഷത്തിലധികം പ്രായമുണ്ടോ? പക്ഷേ, അത് അസാദ്ധ്യമാണ്! പിന്നെ എന്തിനാണ് ഈ കിറുക്കന്‍ മെലൂഹന്മാര്‍ എന്‍റെ സഹായം ആവശ്യപ്പെടുന്നത്? ഈ പരിശുദ്ധ തടാകത്തിന്‍റെ പേരില്‍ എന്‍റെയീ നശിച്ച കഴുത്തിനെന്താണ് ഇത്രയ്ക്ക് തണുപ്പനുഭവപ്പെടുന്നത്?
ചിന്തകളിലലിഞ്ഞു നടക്കുന്നതിനിടയില്‍ പാത വിട്ടകന്ന് താനൊരു വെളിമ്പ്രദേശത്തെത്തിയ കാര്യം ശിവന് മനസ്സിലായില്ലായിരുന്നു. ഇന്നുവരെ കണ്ട ഏറ്റവും മനോഹരമായ സൗധങ്ങളിലൊന്നാണ് അവന്‍റെ മുന്നില്‍ ഉയര്‍ന്നു നിന്നിരുന്നത്. വെളുപ്പും ഇളംചുവപ്പുമാര്‍ന്ന വെണ്ണക്കല്ലുകള്‍ കൊണ്ടാണ് ആ സൗധം നിര്‍മ്മിച്ചിരുന്നത്. അനേകം ചവിട്ടുപടികള്‍ കയറിച്ചെന്നാല്‍ ഉയര്‍ന്നുനില്‍ക്കുന്ന ഒരു സഭാമണ്ഡലത്തില്‍ എത്തിച്ചേരാം. അതിനുചുറ്റും തൂണുകള്‍ കൊണ്ട് അലങ്കരിച്ചിരുന്നു. അലംകൃതമായ മേലാപ്പിനുതൊട്ടുമുകളില്‍ ഈശ്വരന്മാരോട് നമസ്തേ എന്ന് അഭിവാദ്യം ചെയ്യുന്നതുപോലെ തൃകോണാകൃതിയുള്ള ഒരു മുഖപ്പ് ഉയര്‍ന്നുനിന്നു. ആ സൗധത്തില്‍ ലഭ്യമായ ഇടങ്ങളിലെല്ലാം വിശാലമായ ശില്പങ്ങള്‍ കൊത്തിവെച്ചിരുന്നു.
ശിവന്‍ മെലൂഹയില്‍ വന്നിട്ട് നിരവധി ദിവസങ്ങള്‍ പിന്നിട്ടിരുന്നു. അവനവിടെ കണ്ട കെട്ടിടങ്ങളെല്ലാംതന്നെ പ്രവര്‍ത്തനസജ്ജവും നിര്‍മ്മാണ വൈദഗ്ദ്ധ്യം വിളിച്ചോതുന്നവയുമായിരുന്നു. എന്നാല്‍ ഈ കെട്ടിടം അസാധാരണമാംവിധം വര്‍ണ്ണപ്പകിട്ടുള്ളതായിരുന്നു. പ്രവേശനദ്വാരത്തില്‍ ‘ബ്രഹ്മദേവ ക്ഷേത്രം’ എന്നെഴുതിവെച്ചിരുന്നു. ആരാധനാലയങ്ങള്‍ നിര്‍മ്മിക്കുന്നതില്‍ മെലൂഹന്മാര്‍ സവിശേഷമായ സര്‍ഗ്ഗസിദ്ധി പ്രകടിപ്പിക്കുന്നതായി അവന് തോന്നി.
ആ വെളിമ്പ്രദേശത്തെ പറമ്പില്‍ വഴിവാണിഭക്കാര്‍ ഇരിപ്പുണ്ടായിരുന്നു. അവരില്‍ ചിലര്‍ പൂക്കള്‍ വില്പനയ്ക്കുവെച്ചിരുന്നു, മറ്റുചിലര്‍ ഭക്ഷണസാധനങ്ങളാണ് വില്പനയ്ക്കുവെച്ചിരുന്നത്. ശേഷിച്ചവര്‍ പൂജാദ്രവ്യങ്ങളാണ് വില്പനയ്ക്കുവെച്ചിരുന്നത്. ക്ഷേത്രത്തിലെത്തുന്ന ഭക്തന്മാര്‍ക്ക് അവരുടെ പാദരക്ഷകള്‍ സൂക്ഷിക്കാനായി പുറത്ത് ചെറിയ ഒരു ശാല ഉണ്ടായിരുന്നു. ശിവന്‍ തന്‍റെ പാദുകങ്ങള്‍ അവിടെ ഏല്പിച്ച് പടികള്‍ കയറിച്ചെന്നു. ക്ഷേത്രത്തിന്‍റെ പ്രധാനഭാഗത്തെത്തിയപ്പോള്‍ അവന്‍റെ ദൃഷ്‍ടി അവിടത്തെ കൊത്തു പണികളിലും ശില്പങ്ങളിലും വാസ്തുശില്പ വൈദഗ്ദ്ധ്യം പ്രസരിപ്പിച്ച മായാവിലാസത്തിലും തങ്ങിനിന്നു.
“നീ എന്താണിവിടെ ചെയ്യുന്നത്?”
അവന്‍ തിരിഞ്ഞുനോക്കിയപ്പോള്‍ പരിഹാസരൂപേണ ഒരു ബ്രാഹ്മണ പണ്ഡിതന്‍ തന്നെ ഉറ്റുനോക്കുന്നത് അവന്‍ കണ്ടു. ആ മെലിഞ്ഞുണങ്ങിയ മുഖത്തുനിന്നും വെള്ളിനിറത്തിലുള്ള താടി ഒഴുകിയിറങ്ങി. അദ്ദേഹത്തിന്‍റെ വെള്ളിനിറത്തിലുള്ള തലമുടിക്ക് സമാനമായ നിറമായിരുന്നു അത്. കാവിമുണ്ടും അംഗവസ്ത്രവും ധരിച്ച അദ്ദേഹത്തിന് നിര്‍വ്വാണം പ്രാപിച്ചു കഴിഞ്ഞ ഒരു മനുഷ്യന്‍റെ ശാന്തവും സൗമ്യവുമായ ഒരു ഭാവമായിരുന്നു. എന്നാല്‍ ദൈവികമായ എന്തോ കര്‍ത്തവ്യം നിര്‍വ്വഹിക്കുന്നതിനായി ഈ ലൗകിക ജീവിതം തിരഞ്ഞെടുത്ത ഒരുവന്‍റെ ഭാവമായിരുന്നു ആ വ്യക്തിശ്രേഷ്ഠനുണ്ടായിരുന്നത്. മെലൂഹയില്‍ താന്‍ ആദ്യമായി കണ്ട യഥാര്‍ത്ഥ വയോധികനാണ് ആ ദേഹമെന്ന് ശിവന്‍ മനസ്സിലാക്കി.
“ക്ഷമിക്കണം. എനിക്കിവിടെ പ്രവേശിക്കുവാനുള്ള അവകാശമില്ലേ?” ശിവന്‍ ഭവ്യതയോടെ ചോദിച്ചു.
“തീര്‍ച്ചയായും നിനക്കിവിടെ പ്രവേശിക്കാം. ഈശ്വരഭവനത്തില്‍ ആര്‍ക്കും പ്രവേശിക്കാം.”
ശിവന്‍ മന്ദഹസിച്ചു. എന്നാല്‍ അതിനു മറുപടി പറയുന്നതിനുമുന്‍പേ പണ്ഡിതശ്രേഷ്ഠന്‍ അവനോടു ചോദിച്ചു: “പക്ഷേ, ഇത്തരം ദൈവങ്ങളില്‍ നീ വിശ്വസിക്കുന്നില്ല. അല്ലേ?”
ശിവന്‍റെ മുഖത്തെ പുഞ്ചിരി വന്നതുപോലെ പോയി.
ഇയാള്‍ക്കിത് എങ്ങനെ അറിയാം?
ശിവന്‍റെ കണ്ണുകളുയര്‍ത്തിയ ചോദ്യത്തിനുള്ള മറുപടി ആ പണ്ഡിതശ്രേഷ്ഠന്‍ നല്കി. “ഈ ക്ഷേത്രത്തില്‍ പ്രവേശിക്കുന്നവര്‍ക്കെല്ലാം ബ്രഹ്മദേവനെ ദര്‍ശിക്കണമെന്നു മാത്രമേ ആഗ്രഹമുള്ളൂ. ഈ മനോഹരമായ ക്ഷേത്രം നിര്‍മ്മിച്ച വാസ്തുശില്പികളുടെ പ്രതിഭാവിലാസത്തെ ആരും തിരിച്ചറിയുന്നില്ല. എങ്കിലും നിനക്ക് ഈ വാസ്തുശില്പികളുടെ സൃഷ്‍ടികളില്‍ മാത്രമേ ശ്രദ്ധയുള്ളൂ. നീ ഇതുവരെ ആ ദേവപ്രതിഷ്ഠയെ ഒന്നുനോക്കുകപോലും ചെയ്തില്ല.”
ക്ഷമാപണത്തിന്‍റെ മട്ടില്‍ ശിവന്‍ ചിരിച്ചു. “അങ്ങ് ഊഹിച്ചത് ശരിയാണ്. ഞാനീ പ്രതീകാത്മക ദൈവങ്ങളില്‍ വിശ്വസിക്കുന്നില്ല. നമുക്കുചുറ്റും ദൈവമുണ്ടെന്നാണ് ഞാന്‍ വിശ്വസിക്കുന്നത്. ഒഴുകുന്ന നദിയില്‍, മരങ്ങളുടെ മര്‍മ്മരത്തില്‍, കാറ്റിന്‍റെ അടക്കംപറച്ചിലില്‍ എല്ലാം അവന്‍ നമ്മോട് എപ്പോഴും സംസാരിച്ചുകൊണ്ടിരിക്കുന്നു. അവന്‍ പറയുന്നത് കേള്‍ക്കുക മാത്രമാണ് നമുക്ക് ചെയ്യാനുള്ളത്. എങ്കിലും നിങ്ങളുടെ ദൈവത്തോട് അനാദരവ് കാട്ടുംവിധം എന്തെങ്കിലും പിഴവ് എന്‍റെ ഭാഗത്തുനിന്നുമുണ്ടായിട്ടുണ്ടെങ്കില്‍ ഞാന്‍ ക്ഷമ യാചിക്കുന്നു.”
“സുഹൃത്തേ, നീ ക്ഷമ യാചിക്കേണ്ട കാര്യമൊന്നുമില്ല.” പണ്ഡിതശ്രേഷ്ഠന്‍ പുഞ്ചിരിച്ചു. “നിന്‍റെ ദൈവ’മെന്നോ ‘എന്‍റെ ദൈവ’മെന്നോ ഒരു വേര്‍തിരിവില്ല. എല്ലാ ഈശ്വരചൈതന്യത്തിന്‍റെയും ഉറവിടം ഒന്നാണ്. സാക്ഷാത്കാരം മാത്രമാണ് വ്യത്യസ്തം. പക്ഷേ, ഒരുദിവസം ഈ ശില്പസൗന്ദര്യത്തിനു പകരം പ്രാര്‍ത്ഥനയ്ക്കുമാത്രം അനുയോജ്യമായ ഒരു ക്ഷേത്രം നീ കണ്ടെത്തുമെന്ന് എനിക്കു തോന്നുന്നു.”
“ശരിക്കും? അതേത് ക്ഷേത്രമായിരിക്കും?”
“നീ അതിനു തയ്യാറാകുമ്പോള്‍ നിനക്കതു കണ്ടെത്താന്‍ കഴിയും, സുഹൃത്തേ.”
എന്തുകൊണ്ടാണ് ഈ മെലൂഹന്മാര്‍ എപ്പോഴും കടങ്കഥ പറയുന്നതു പോലെ സംസാരിക്കുന്നത്?
ശിവന്‍ ഭവ്യതയോടെ തലകുലുക്കി. ആ പണ്ഡിതന്‍റെ വാക്കുകള്‍ അംഗീകരിക്കുന്നതുപോലെയായിരുന്നു ആ തലകുലുക്കല്‍. അവനാ വാക്കുകള്‍ ശരിക്കും മനസ്സിലായിരുന്നില്ല. ആ ക്ഷേത്രത്തില്‍നിന്ന് പുറത്താക്കപ്പെടുന്നതിനേക്കാള്‍ സ്വയം സ്ഥലം വിടുന്നതാണ് നല്ലതെന്ന് അവനു തോന്നി.
“പണ്ഡിറ്റ്ജി, എനിക്കെന്‍റെ വിശ്രമകേന്ദ്രത്തില്‍ ഉടന്‍ മടങ്ങിയെത്തണം. എങ്കിലും എന്‍റെ വിധിക്കു യോജിച്ച ഒരു ക്ഷേത്രം കണ്ടെത്തുവാന്‍ ഞാന്‍ ആകാംക്ഷയോടെ നോക്കിക്കൊണ്ടിരിക്കുകയാണ്. താങ്കളെ കാണാനിടയായതില്‍ സന്തോഷം.” പണ്ഡിതന്‍റെ കാല്‍ തൊട്ടുവന്ദിക്കുവാന്‍ കുമ്പിട്ടുകൊണ്ട് ശിവന്‍ പറഞ്ഞു.
ശിവന്‍റെ മൂര്‍ദ്ധാവില്‍ കൈവെച്ചുകൊണ്ട് പണ്ഡിതന്‍ സൗമ്യമായി പറഞ്ഞു ‘ഗുരു വിശ്വാമിത്രന്‍ ജയിക്കട്ടെ. ഗുരു വസിഷ്ഠന്‍ ജയിക്കട്ടെ.” 
ശിവന്‍ എഴുന്നേറ്റ് ആ പടികള്‍ തിരിച്ചിറങ്ങി. തന്നില്‍ നിന്നും നടന്നകലുന്ന ശിവനെ നോക്കി അവന്‍ കേള്‍ക്കാ ദൂരത്തെത്തിക്കഴിഞ്ഞപ്പോള്‍ ആരാധനാ ഭാവത്തില്‍ ചിരിച്ചുകൊണ്ട് കര്‍മ്മയോഗത്തിലെ തന്‍റെ സഹയാത്രികനെ കണ്ട സന്തോഷത്തില്‍ പണ്ഡിതന്‍ ഇങ്ങനെ മന്ത്രിച്ചു ‘കര്‍മ്മസാത്തി* ഇതില്‍ ആഹ്ലാദം കൊള്ളേണ്ടത് ഞാനാകുന്നു.’
പാദുകങ്ങള്‍ സൂക്ഷിക്കുന്ന ശാലയില്‍നിന്നും അവ തിരിച്ചുവാങ്ങി കാലിലണിഞ്ഞശേഷം പ്രതിഫലമായി ഒരു നാണയം അവന്‍ നല്കി. പാദുകശാലയുടെ ചുമതലക്കാരന്‍ ഭവ്യതയോടെ അത് നിരസിച്ചുകൊണ്ടുപറഞ്ഞു “നന്ദി പ്രഭോ! ഇത് മെലൂഹന്‍ ഭരണകൂടം ഏര്‍പ്പാടുചെയ്തിട്ടുള്ള സേവനമാണ്. ഇതിന് പ്രതിഫലമൊന്നും വേണ്ട.”

ശിവന്‍ പുഞ്ചിരിച്ചു. “നിശ്ചയമായും! നിങ്ങള്‍ക്ക് എല്ലാറ്റിനും ഒരു സംവിധാനമുണ്ട്. നന്ദി.”
പാദുകശാലക്കാരന്‍ പുഞ്ചിരിച്ചു. “ഞങ്ങള്‍ ഞങ്ങളുടെ കര്‍ത്തവ്യം നിര്‍വ്വഹിക്കുക മാത്രമാണ് ചെയ്യുന്നത്.”
ശിവന്‍ ക്ഷേത്രത്തിന്‍റെ ചവിട്ടുപടികള്‍ക്കുനേരെ നടന്നു. അവിടെ ഇരിക്കുന്നതിനിടയില്‍ അവിടത്തെ ശാന്തിദായകമായ അന്തരീക്ഷം തന്‍റെ ദേഹിയെ അതിന്‍റെ ശാന്തികൊണ്ടു നിറച്ചോട്ടെ എന്നു കരുതി അവന്‍ ശ്വാസം അകത്തേക്ക് ആഞ്ഞുവലിച്ചു. അപ്പോള്‍ അത് സംഭവിച്ചു. സാക്ഷാല്‍ക്കാരമനുഭവിച്ചിട്ടില്ലാത്ത ഓരോ ഹൃദയവും മോഹിക്കുന്ന നിമിഷം. ഓരോ ആത്മാവും തന്‍റെ മുന്‍ജന്മത്തെ മുറുകെപിടിക്കുമ്പോള്‍ ആഗ്രഹിക്കുന്ന അവിസ്മരണീയമായ ആ നിമിഷം. ദൈവങ്ങളുടെ ഗൂഢാലോചനക്കിടയിലും ഭാഗ്യവാന്മാരായ ചിലയാളുകള്‍ക്ക് മാത്രം അനുഭവിക്കാന്‍ സാധിക്കുന്ന ആ നിമിഷം. അവള്‍ അവന്‍റെ ജീവിതത്തിലേക്കു പ്രവേശിക്കുന്ന നിമിഷം.
വിദഗ്ദ്ധമായി കുതിരകളെ തെളിച്ചുകൊണ്ട് ഒരു രഥത്തിലേറിയാണ് അവള്‍ ആ മുറ്റത്തേക്ക് വന്നത്. അവളുടെ തോഴി ആ രഥത്തിന്‍റെ അഴികളില്‍ പിടിച്ചുനിന്നു. അവളുടെ കേശഭാരം ഒരു നാടകൊണ്ട് കെട്ടിയൊതുക്കി വെച്ചിരുന്നുവെങ്കിലും അനുസരണയില്ലാത്ത ചില അളകങ്ങള്‍ കാറ്റില്‍ കഥക് നൃത്തത്തിന്‍റെ ചുവടുകള്‍ വെച്ചു. അവളുടെ തുളച്ചുകയറുന്ന നീലക്കണ്ണുകളും ഓടിന്‍റെ നിറമുള്ള ചര്‍മ്മവും ദേവിമാരുടെപോലും അസൂയ ക്ഷണിച്ചുവരുത്തി. ശരീരം അംഗവസ്ത്രം കൊണ്ടു മൂടിയിരുന്നുവെങ്കിലും അതിനടിയിലെ മനോഹരമായ ശരീര വടിവിനെക്കുറിച്ചുള്ള ചിന്തകള്‍ ശിവന്‍റെ ഭാവനയെ ഉദ്ദീപിപ്പിച്ചു. ആ രഥം നിര്‍ത്തിയിടേണ്ട സ്ഥലത്തേക്ക് അത് ഓടിച്ചുകൊണ്ടുപോകുമ്പോള്‍ ചെറിയൊരു പാടുപോലുമില്ലാത്ത അവളുടെ മുഖം ഏകാഗ്രതയുടെ ചിത്രമായി. ആത്മവിശ്വാസത്തോടെയാണ് അവളാ രഥത്തില്‍നിന്ന് താഴേക്കിറങ്ങിയത്. ധിക്കാരത്തിലേക്കുള്ള ഹീനമായ പാതയെ മറയ്ക്കുവാന്‍ പോന്നതായിരുന്നില്ല ആ ശാന്തമായ ആത്മവിശ്വാസം. അന്തസ്സാര്‍ന്ന നടത്തം. അതു കാണുന്നവര്‍ക്ക് അവള്‍ക്ക് ആരെയും കൂസലില്ലെന്നു തോന്നുമെങ്കിലും അത്ര നിസ്സംഗമായിരുന്നില്ല അത്. ഉണങ്ങിവരണ്ട ഭൂമി മുകളിലൂടെ കടന്നുപോകുന്ന മഴക്കാറില്‍ മയങ്ങിപ്പോയതുപോലെ ശിവനവളെ ഉറ്റുനോക്കി.
എന്നോടു കരുണ കാണിക്കണേ!
“സ്വാമിനി, സ്വന്തം അനുചരസംഘത്തില്‍ നിന്നും അകന്ന് ഇങ്ങനെ അലഞ്ഞുതിരിയുന്നത് അത്ര ബുദ്ധിയല്ലെന്ന് തോന്നുന്നു.” തോഴി അവളോടു പറഞ്ഞു.
“കൃതിക, മറ്റുള്ളവര്‍ക്ക് നിയമങ്ങളറിയില്ലെന്ന കാരണത്താല്‍ നമുക്കത് അവഗണിക്കാമെന്ന് അര്‍ത്ഥമില്ല.” അവള്‍ പറഞ്ഞു. “വര്‍ഷത്തിലൊരിക്കല്‍ പുണ്യവതിയായ സ്ത്രീ ബ്രഹ്മദേവക്ഷേത്രത്തില്‍ ദര്‍ശനം നടത്തണമെന്ന് ഭഗവാന്‍ ശ്രീരാമന്‍ വ്യക്തമായി ഉര ചെയ്തിട്ടുണ്ട്. എന്‍റെ അംഗരക്ഷകര്‍ക്ക് എന്തൊക്കെ ബുദ്ധിമുട്ടുകളുണ്ടായാലും ഞാന്‍ ആ നിയമം ലംഘിക്കുകയില്ല.”
താന്‍ നടന്നുപോകുമ്പോള്‍ ശിവന്‍ തന്നെ തുറിച്ചുനോക്കുന്നത് അവള്‍ ശ്രദ്ധിച്ചു. അതിശയഭാവത്തില്‍ വളഞ്ഞ അവളുടെ നേര്‍ത്ത പുരികക്കൊടികള്‍ പിന്നെ അലോസരം കൊണ്ടുള്ള പരിഹാസത്തിലേക്കു വഴിമാറി. ആ നോട്ടം പിന്‍വലിക്കുവാന്‍ ധീരമായ ശ്രമം നടത്തിയെങ്കിലും ശിവന്‍റെ കണ്ണുകള്‍ ഇപ്പോള്‍ അവന്‍റെ നിയന്ത്രണത്തിലായിരുന്നില്ല. അവള്‍ നടത്തം തുടര്‍ന്നു. കൃതിക അവളുടെ പിന്നാലെ നടന്നു.
അപ്പോഴും തന്നെ തുറിച്ചുനോക്കിക്കൊണ്ടിരുന്ന, ഗോത്രവര്‍ഗ്ഗത്തിന്‍റെ അടയാള രക്ഷ ധരിക്കാത്ത ആ കുടിയേറ്റക്കാരനെ കാണുവാനായി ഏറ്റവും മുകളിലെ പടിയിലെത്തിയപ്പോള്‍ അവളൊന്നു തിരിഞ്ഞുനോക്കി. പ്രധാനക്ഷേത്രത്തിലേക്കു നടക്കുന്നതിനിടയില്‍ തന്‍റെ തോഴിയായ കൃതികയോട് അവള്‍ പിറുപിറുത്തു. “അപരിഷ്കൃതരായ കുടിയേറ്റപ്പരിഷകള്‍! അവന്‍റെ നോട്ടം കണ്ടാല്‍ ഈ കിരാതന്മാര്‍ക്കിടയിലാണ് നമ്മുടെ രക്ഷകനിരിക്കുന്നതെന്നു തോന്നും!”
അവള്‍ ദൃഷ്‍ടിയില്‍നിന്നു മറഞ്ഞപ്പോള്‍ മാത്രമാണ് ശിവന് ശ്വാസംവിടാന്‍ സാധിച്ചത്. കഷ്‍ടപ്പെട്ട് തന്‍റെ ബോധമണ്ഡലത്തെ തിരിച്ചുപിടിക്കാന്‍ ശ്രമിക്കുമ്പോള്‍ ശിവന്‍ ഒരു കാര്യം തീരുമാനിച്ചു – അവളെ ഒരുനോക്കുകൂടി കാണാതെ താനീ ക്ഷേത്രം വിടുന്ന പ്രശ്നമില്ല. അവന്‍ ഒരിക്കല്‍കൂടി ആ ചവിട്ടുപടിയിലിരുന്നു. ശ്വാസോച്ഛ്വാസവും ഹൃദയസ്പന്ദനവും സാധാരണരീതിയിലായപ്പോഴാണ്, അവളുടെ സാന്നിദ്ധ്യം മൂലം താന്‍ ചെന്നുപെട്ടിരിക്കുന്ന ആ ചുറ്റുപാടിനെക്കുറിച്ച് അവന്‍ ശ്രദ്ധിച്ചത്. അവള്‍ അകത്തേക്കു കടന്നുവന്ന ഇടതുഭാഗത്തെ പാതക്കുനേരെ അവന്‍ ഒരിക്കല്‍കൂടി നോക്കി. ആല്‍മരത്തിനടിയിലിരിക്കുന്ന വെള്ളരിക്കാവില്പനക്കാരനേയും കടന്ന് അവള്‍ പോയ്ക്കഴിഞ്ഞിരുന്നു.
സംഭവവശാല്‍, എന്തുകൊണ്ടാണാ വെള്ളരിക്കാവില്പനക്കാരന്‍ തന്‍റെ വില്പനച്ചരക്കിനെക്കുറിച്ച് വിളിച്ചുകൂവാത്തത്? അവനാ ക്ഷേത്രത്തിലേക്കുതന്നെ ഉറ്റുനോക്കിക്കൊണ്ടിരുന്നു. എന്തായാലും അതൊന്നും എന്നെ ബാധിക്കുന്ന വിഷയമല്ല.
മുറ്റത്തിന്‍റെ മദ്ധ്യത്തിലുള്ള ജലധാരയെ വലംവെച്ചു കടന്നുവന്ന ആ രഥം തീര്‍ത്ത പാതയിലേക്ക് അവന്‍ ഉറ്റുനോക്കി. ഉദ്യാനത്തിന്‍റെ കവാടത്തില്‍ നിന്നിരുന്ന ആട്ടിടയനെക്കടന്ന് വലത്തോട്ടു തിരിഞ്ഞുപോയി ആ രഥം.
സംഭവവശാല്‍, എവിടെയാണാ ആട്ടിടയന്‍റെ ചെമ്മരിയാടുകള്‍?
രഥം വന്ന വഴിയിലേക്ക് ശിവന്‍ ഉറ്റുനോക്കിക്കൊണ്ടിരുന്നു. ക്ഷേത്രസമുച്ചയത്തിനുള്ളിലേക്ക് അപ്പോള്‍ കടന്നുവന്ന ഒരാള്‍ ആ രഥത്തിനടുത്ത് നില്പുണ്ടായിരുന്നു. പക്ഷേ, അയാള്‍ ക്ഷേത്രത്തിനുള്ളിലേക്ക് കടന്നിരുന്നില്ല. അയാള്‍ ആട്ടിടയനെ നോക്കി പതിയെ തലകുലുക്കി. തന്‍റെ നിരീക്ഷണത്തില്‍നിന്നു ലഭിച്ച വിവരം മനസിലാക്കുന്നതിനു മുന്‍പായി ശിവന് ഒരിക്കല്‍കൂടി അവളുടെ സാന്നിദ്ധ്യം അനുഭവപ്പെട്ടു. അവന്‍ തല്‍ക്ഷണം തിരിഞ്ഞുനോക്കിയപ്പോള്‍ അവള്‍ ക്ഷേത്രത്തിലെ പടികള്‍ ഇറങ്ങുകയായിരുന്നു. അവള്‍ക്കു പിറകില്‍ കൃതിക നിശ്ശബ്‍ദം നടന്നു. ഒട്ടും മര്യാദയില്ലാത്ത, ഗോത്രവര്‍ഗ്ഗത്തിന്‍റെ അടയാളരക്ഷയില്ലാത്ത, തീര്‍ത്തും വിദേശിയനായ ഒരാള്‍ തന്നെ തുറിച്ചുനോക്കുന്നതു കണ്ടപ്പോള്‍, അവള്‍ അവന്‍റെ അടുത്തേക്കു നടന്നുചെന്ന് ഉറച്ചതെങ്കിലും മര്യാദയുള്ള വാക്കുകളില്‍ ചോദിച്ചു “ക്ഷമിക്കണം, നിങ്ങള്‍ക്കെന്തെങ്കിലും പ്രശ്നമുണ്ടോ?”
“ഇല്ലയില്ല, ഒരു പ്രശ്നവുമില്ല. പക്ഷേ മുന്‍പെവിടെയോ വെച്ച് നിങ്ങളെ കണ്ടതുപോലെ എനിക്കു തോന്നുന്നു.” അല്പം പരിഭ്രമിച്ചുപോയ ശിവന്‍ പ്രതിവചിച്ചു.
ഇതിനോട് എങ്ങനെ പ്രതികരിക്കണമെന്ന് ആ സുന്ദരിക്ക് അറിഞ്ഞുകൂടായിരുന്നു. വ്യക്തമായും അതൊരു കള്ളമായിരുന്നുവെങ്കിലും ആ ശബ്‍ദത്തിന് ആത്മാര്‍ത്ഥതയുണ്ടായിരുന്നു. അവള്‍ക്കതിനോട് പ്രതികരിക്കുവാന്‍ സാധിക്കുന്നതിനു മുന്‍പ് കൃതിക അല്പം പരുഷമായി ഇടപെട്ടു: “ഇങ്ങനെയാണോ സ്ത്രീകളുമായി സംസാരിക്കേണ്ടത്?”
ശിവന്‍ അതിനു മറുപടി പറയാന്‍ തുടങ്ങുമ്പോള്‍, വെള്ളരിവില്പനക്കാരന്‍റെ ദ്രുതഗതിയിലുള്ള ചലനം അവനെ ജാഗരൂകനാക്കി. അയാള്‍ തന്‍റെ വേഷ്‍ടിമാറ്റി വാള്‍ വലിച്ചെടുക്കുന്നതാണ് ശിവന്‍ തിരിഞ്ഞു നോക്കുമ്പോള്‍ കണ്ടത്. ആട്ടിടയനും രഥത്തിനടുത്തുനിന്നിരുന്ന ആളും സാമ്പ്രദായികമായ പോരാട്ടച്ചുവടുകളില്‍ നില്പുണ്ടായിരുന്നു. മിന്നല്‍ വേഗത്തില്‍ ശിവന്‍ വാള്‍ വലിച്ചൂരിയ ശേഷം താന്‍ ഏറെ ഇഷ്‍ടപ്പെട്ട ആ വസ്തുവിനെ തന്‍റെ പുറകിലേക്ക് വലിച്ചടുപ്പിക്കുവാനായി ഒരു സുരക്ഷാകവചം പോലെ കൈ വിടര്‍ത്തിപ്പിടിച്ചു. എന്നാല്‍ അവള്‍ ആ വിടര്‍ത്തിപ്പിടിച്ച കൈപ്പടത്തില്‍നിന്നും തെന്നിമാറി തന്‍റെ അംഗവസ്ത്രത്തിനിടയില്‍നിന്നും ഒരു വാള്‍ വലിച്ചെടുത്തു. 
ശിവന്‍ അവളെ അഭിനന്ദിക്കുന്ന മട്ടില്‍ മിന്നല്‍പിണര്‍പോലൊരു പുഞ്ചിരിതൂകി. അതിനുമറുപടിയായി അവളുടെ കണ്ണുകള്‍ അപ്രതീക്ഷിതമായ ഈ ദൈവിക സമാഗമം അംഗീകരിക്കുംമട്ടില്‍ തിളങ്ങി.
ശബ്‍ദം നേര്‍പ്പിച്ച് അവള്‍ കൃതികയോടു മന്ത്രിച്ചു “ക്ഷേത്രത്തിലേക്ക് ഓടിപ്പോകൂ. ഇത് കഴിയുംവരെ നീ അവിടെനിന്നാല്‍മതി.”
കൃതിക പ്രതിഷേധിച്ചു “പക്ഷേ, ദേവീ…”
“പോകാനാണ് പറഞ്ഞത്.” അവള്‍ കല്പിച്ചു.
കൃതിക തിരിഞ്ഞ് ക്ഷേത്രത്തിന്‍റെ പടികള്‍ ഓടിക്കയറി. ശിവനും ആ യുവതിയും പരസ്പരം പുറംതിരിഞ്ഞ് പ്രതിരോധം തീര്‍ക്കുന്ന പങ്കാളികളായി ഏതുവശത്തുനിന്നുമുള്ള ആക്രമണത്തെ പ്രതിരോധിക്കുംവിധം ആയോധനത്തിന്‍റെ ചുവടുറപ്പിച്ചു നിന്നു. മൂന്ന് അക്രമികള്‍ അവരുടെ നേര്‍ക്കു കുതിച്ചെത്തി. ഒരു വൃക്ഷത്തിന്‍റെ പുറകില്‍ ഒളിച്ചിരുന്ന രണ്ടുപേര്‍കൂടി അവര്‍ക്കൊപ്പം ചേര്‍ന്നു. ആട്ടിടയന്‍ അടുത്തുവന്നതോടെ ശിവന്‍ വാളുയര്‍ത്തി പ്രതിരോധിച്ചു. ഇടയനെ ഒരു ആക്രമണത്തിനു പ്രേരിപ്പിക്കുവാനായി ഒരു വശത്തുകൂടെ ആക്രമണം നടത്താനെന്ന വ്യാജേന ശിവന്‍ വാള്‍ അല്പം താഴ്ത്തിപിടിച്ചു. മാരകമായ മുറിവേല്പിക്കുന്നതിനായി അയാളെ പ്രലോഭിപ്പിക്കുവാന്‍ അവനുദ്ദേശിച്ചു. അതിനു മറുപടിയായി ശിവന് തന്‍റെ വാളുയര്‍ത്തി ആട്ടിടയന്‍റെ ഹൃദയത്തില്‍ മുറിവേല്പ്പിക്കാനാകും.
എങ്കിലും ഇടയന്‍ അപ്രതീക്ഷിതമായ ഒരു നീക്കം നടത്തി. ശിവന്‍ തുറന്നുകൊടുത്ത പോര്‍മുഖം ഉപയോഗിക്കുന്നതിനുപകരം അവന്‍റെ ചുമലിനെ ആക്രമിക്കുവാനാണ് അയാള്‍ ഉദ്ദേശിച്ചിരുന്നത്. ശിവന്‍ ദ്രുതഗതിയില്‍ വലതുകൈ ഉയര്‍ത്തി ആഞ്ഞുവെട്ടി ഇടയന്‍റെ ഉടലില്‍ മുറിവേല്പ്പിച്ചു. ഇടയന്‍ പുറകോട്ടു മലച്ചപ്പോള്‍ വലതുഭാഗത്തുനിന്നും മറ്റൊരാള്‍ പ്രവേശിച്ചു. അകലം പാലിച്ചുകൊണ്ടാണ് അയാള്‍ ചാടിയത്. അത്ര മികച്ചൊരു നീക്കമല്ലാത്തതിനാല്‍ നാമമാത്രമായ ഉപരിതല സ്പര്‍ശിയായ ഒരു മുറിവുണ്ടാക്കാനേ അതിനു സാധിക്കൂ. അയാളുടെ വീശില്‍ നിന്നൊഴിഞ്ഞുമാറുവാനായി പുറകോട്ടുമാറിയ ശിവന്‍ അനായാസം വാള്‍ താഴ്ത്തിപ്പിടിച്ചു. അത് ആ അക്രമിയുടെ തുടയില്‍ മുറിവുണ്ടാക്കി. വേദനയാല്‍ നിലവിളിച്ചുകൊണ്ട് ആ അക്രമിയും പുറകോട്ടു മലച്ചു. ഇടതുവശത്തുനിന്ന് മറ്റൊരുത്തന്‍കൂടി ആക്രമണത്തിനെത്തിയപ്പോള്‍ ഇത് നിശ്ചയമായും വിചിത്രമായൊരു ആക്രമണമാണെന്ന് ശിവനു മനസ്സിലായി.
തങ്ങള്‍ എന്താണ് ചെയ്തുകൊണ്ടിരിക്കുന്നതെന്ന് അക്രമികള്‍ക്കു അറിയാമായിരുന്നു സമര്‍ത്ഥരായ പടയാളികളെപ്പോലെയാണവര്‍ കാണപ്പെട്ടത്. അതേസമയം ഒഴിഞ്ഞുമാറലിന്‍റെ വിചിത്രമായ നൃത്തച്ചുവടുകളും അവര്‍ പ്രയോഗിച്ചു. അവര്‍ക്ക് എതിരാളിയെ കൊല്ലണമെന്ന ലക്ഷ്യമുള്ളതായി തോന്നിയില്ല. വെറുതെ മുറിവേല്പ്പിക്കുക മാത്രമായിരുന്നു അവരുടെ ലക്ഷ്യം. എല്ലാം കണക്കിലെടുക്കുന്ന അവരുടെ ജാഗ്രതമൂലമാണ് അവര്‍ക്ക് എളുപ്പത്തില്‍ തിരിച്ചടികിട്ടിക്കൊണ്ടിരുന്നത്. ഇടതുഭാഗത്തുകൂടെയുള്ള ഒരാക്രമണം തടുത്തുമാറ്റിയശേഷം ശിവന്‍ ഒരുത്തന്‍റെ ചുമലില്‍ വാള്‍ ശക്തമായി കുത്തിയിറക്കി. ഇടതുകൈ കൊണ്ട് അയാളെ തന്‍റെ വാള്‍ത്തലയില്‍നിന്നും അവന്‍ തള്ളിമാറ്റിയപ്പോള്‍ അയാള്‍ വേദനകൊണ്ട് നിലവിളിച്ചു. സാവധാനമെങ്കിലും ക്രമേണ ആ അക്രമികളുടെ എണ്ണം കുറഞ്ഞുവരികയായിരുന്നു. ഏറെനേരം പിടിച്ചുനില്ക്കാനാവാത്ത വിധം അവര്‍ക്കു നിരവധി ഇടങ്ങളില്‍ മുറിവേറ്റിരുന്നു.
പൊടുന്നനെ രണ്ടുകൈയിലും വാളേന്തിയ ഒരു ഭീമന്‍ മരങ്ങള്‍ക്കു പുറകില്‍നിന്നും പ്രത്യക്ഷപ്പെട്ടു. ആപാദചൂഡം മറയ്ക്കുന്ന ഒരുതരംവസ്ത്രമാണ് അയാള്‍ ധരിച്ചിരുന്നത്. അയാളുടെ മുഖം ഒരു മുഖംമൂടികൊണ്ട് മറച്ചിരുന്നു. ആകെക്കൂടി കാണാന്‍ കഴിഞ്ഞിരുന്നത് വലിയ നിസ്സംഗമായ ബദാമിന്‍റെ ആകൃതിയിലുള്ള രണ്ടു വലിയ കണ്ണുകളും മാംസളവും കരുത്തുറ്റതുമായ രണ്ടു കൈകളുമാണ്. തന്‍റെ അനുചരന്മാരോട് ഉച്ചത്തില്‍ ആജ്ഞാപിച്ചുകൊണ്ട് അയാള്‍ ശിവനും ആ യുവതിക്കും നേരെ കുതിച്ചു. അനായാസതയോടെ യുദ്ധം ചെയ്യാന്‍ കഴിയാത്തവിധം വലുതായിരുന്നു അയാളുടെ ശരീരം. എന്നാല്‍ ആ ന്യൂനതയെ പരിഹരിക്കുന്നതായിരുന്നു അയാളുടെ കൈകളുടെ ശേഷി. മറ്റുള്ള അക്രമികള്‍ മുറിവേറ്റവരെ നീക്കം ചെയ്യുന്നത് ശിവന്‍ കണ്‍കോണുകളിലൂടെ കണ്ടു. തന്‍റെ അനുചരര്‍ പിന്‍വാങ്ങിയപ്പോഴും മുഖംമൂടിക്കാരന്‍ മനോഹരമായ പ്രതിരോധം തീര്‍ത്തുകൊണ്ടിരുന്നു.
ചുറ്റുപാടുമുള്ള കാര്യങ്ങള്‍ കാണുന്നതില്‍നിന്നും അയാളുടെ കാഴ്ചയെ മറയ്ക്കുവാന്‍ ആ ശിരോവസ്ത്രത്തിനു കഴിഞ്ഞേക്കുമെന്ന് ശിവനുതോന്നി. ആ ബലഹീനത ശരിക്കും ഉപയോഗിക്കണമെന്ന് ശിവന്‍ നിശ്ചയിച്ചു. ഇടത്തുമാറി വാള്‍ ആഞ്ഞുവീശി അയാളെ പുറകോട്ടുനീക്കാമെന്നും ബാക്കി യുവതിക്കു നിര്‍വ്വഹിക്കാന്‍ കഴിയുമെന്നും ശിവനു തോന്നി. എന്നാല്‍ എതിരാളി ആ വെല്ലുവിളി നേരിടാനും സജ്ജനായിരുന്നു. പുറകോട്ടുനീങ്ങുന്നതിനിടയില്‍ വിദഗ്ദ്ധമായ രീതിയില്‍ അയാള്‍ ശിവന്‍റെ വെട്ട് തന്‍റെ വലതുകൈകൊണ്ട് തടഞ്ഞു. അയാളുടെ വലത്തെ തുടയില്‍ ഒരു തുകല്‍ച്ചട്ട കെട്ടിയിട്ടുള്ളതായി അവന്‍ കണ്ടെത്തി. അതില്‍ കൃത്യമായ ഒരു അടയാളമുണ്ടായിരുന്നു. ശിവന്‍ വാള്‍കൊണ്ട് വെട്ടിയെങ്കിലും ആ രൂപം അനായാസം ഒരു വശത്തേക്ക് ഒഴിഞ്ഞുമാറി. യുവതിയുടെ വെട്ട് അയാള്‍ ഇടതുകൈകൊണ്ട് തടഞ്ഞു. ശിവന്‍റെയും യുവതിയുടെയും ആക്രമണത്തില്‍നിന്നും അയാള്‍ അകലം പാലിക്കുകയും അതേസമയം അവരെ വിശ്രമിക്കാന്‍ അനുവദിക്കാതിരിക്കുകയും ചെയ്തു.
പെട്ടെന്ന് ആ രൂപം പോരാട്ടം മതിയാക്കി പിന്‍വാങ്ങി. പിന്‍വാങ്ങുമ്പോഴും അയാളുടെ വാളുകള്‍ ഭയപ്പെടുത്തുംവിധം ശിവനും ആ യുവതിക്കും നേരെ എഴുന്നുനിന്നു. അയാളുടെ അനുയായികള്‍ മരക്കൂട്ടത്തിനുള്ളിലേക്ക് മറഞ്ഞിരുന്നു. സുരക്ഷിതമായ അകലത്തെത്തിയപ്പോള്‍ ആ രൂപം തിരിഞ്ഞോടി. ആ രൂപത്തെ പിന്‍തുടരണമെന്ന് ശിവന് തോന്നിയെങ്കിലും ഉടന്‍തന്നെ അവനത് വേണ്ടെന്നു വെച്ചു. അപകടത്തില്‍ചെന്നുപെടാന്‍ സാദ്ധ്യതയുണ്ടെന്ന് അവന്‍ അനുമാനിച്ചു.
ശിവന്‍ തിരിഞ്ഞ് പെണ്‍പോരാളിയോടായി ചോദിച്ചു “നിനക്ക് കുഴപ്പമൊന്നുമില്ലല്ലോ?”
“ഇല്ല.” പിന്നെ അപ്രസന്നമായ ഭാവത്തോടെ അവള്‍ ശിവനോടു ചോദിച്ചു “നിങ്ങള്‍ക്കു മുറിവേറ്റോ?”
“ഗുരുതരമായിട്ടൊന്നുമില്ല. അത് ഞാന്‍ പരിഹരിച്ചുകൊള്ളാം.” ശിവന്‍ ചിരിച്ചുകൊണ്ടു പറഞ്ഞു.
ഇതിനിടയില്‍ കൃതിക ക്ഷേത്രത്തിന്‍റെ പടികള്‍ ഓടി ഇറങ്ങിവന്ന് കിതച്ചുകൊണ്ടു ചോദിച്ചു “ദേവി, ഒന്നും പറ്റിയില്ലല്ലോ?”
“കുഴപ്പമൊന്നുമില്ല.” അവള്‍ മൊഴിഞ്ഞു. “ഈ വിദേശി ഇവിടെ ഉണ്ടായിരുന്നതുകൊണ്ട് രക്ഷപ്പെട്ടു.”
ശിവനെനോക്കി കൃതിക പറഞ്ഞു “വളരെ നന്ദിയുണ്ട്. വളരെ പ്രധാനപ്പെട്ട ഒരു യുവതിയെയാണ് നിങ്ങള്‍ സഹായിച്ചത്.”
എങ്കിലും ശിവന്‍ അതൊന്നും ശ്രദ്ധിക്കുന്നതായി തോന്നിയില്ല. ഒരു വലയത്തിലകപ്പെട്ടതുപോലെ ശിവന്‍ കൃതികയുടെ ദേവിയെത്തന്നെ ഉറ്റുനോക്കിക്കൊണ്ടിരുന്നു. യുവതി തന്‍റെ പുഞ്ചിരി മറച്ചുവെക്കുവാന്‍ പാടുപെട്ടു.
ആ കുലീനയുവതി പരിഭ്രമം മൂലം തന്‍റെ കണ്ണുകള്‍ മറ്റൊരിടത്തേക്ക് മാറ്റിപ്പിടിച്ചുവെങ്കിലും ഭവ്യതയോടെ ഇപ്രകാരം പറഞ്ഞു “ക്ഷമിക്കണം, നമ്മള്‍ തമ്മില്‍ മുന്‍പു കണ്ടുമുട്ടിയിട്ടില്ലെന്ന് എനിക്കുറപ്പുണ്ട്.”
“അല്ല, അതല്ല കാര്യം.” ശിവന്‍ പുഞ്ചിരിച്ചുകൊണ്ട് പറഞ്ഞു. “ഞങ്ങളുടെ സമൂഹത്തില്‍ സത്രീകള്‍ പടവെട്ടുക പതിവില്ല. നിങ്ങളുടെ വാള്‍പയറ്റ് കണ്ടാല്‍ ഒരു സ്ത്രീയാണ് പോരാടുന്നതെന്ന് തോന്നുകില്ല.”
നാശം! എല്ലാം അബദ്ധമായിട്ടാണല്ലോ പുറത്തു ചാടുന്നത്!
“ക്ഷമിക്കണം.” യുദ്ധത്തിലേര്‍പ്പെട്ടിരിക്കുന്ന ഒരു പോരാളിയുടെ ശൈലി അവളുടെ സ്വരത്തിലേക്കു കടന്നുവന്നു. ഒരു സ്ത്രീയാണ് എന്ന പദപ്രയോഗം അവളെ ശരിക്കും വിഷമിപ്പിച്ചിരുന്നു. “നിങ്ങളുടെ പോരാട്ടം കണ്ടാല്‍ നിങ്ങളൊരു കിരാതനാണെന്നു പറയുകയില്ല.”
“ഞാന്‍ അത്ര മോശക്കാരനല്ല. നല്ല കഴിവുള്ള ഒരു വാള്‍പയറ്റുകാരനാണ്! എന്താ എന്നെ ഒന്നു പരീക്ഷിച്ചുനോക്കുന്നോ?”
ഹോ നാശം! ഞാന്‍ എന്തൊക്കെയാ പറയുന്നത്? ഇങ്ങനെയൊക്കെ പറഞ്ഞാല്‍ അവളെ പ്രീതിപ്പെടുത്താന്‍ എനിക്കു കഴിയുകയില്ല.
അവളുടെ ഭാവം വീണ്ടും നിസ്സംഗവും ഗര്‍വ്വു നിറഞ്ഞതുമായിത്തീര്‍ന്നു. “ഹേയ് വിദേശീ, നിങ്ങളുമായി പോരാടുവാന്‍ എനിക്കു യാതൊരു താല്പര്യവുമില്ല.”
“അല്ല, അല്ല. എന്നെ തെറ്റിദ്ധരിക്കരുത്. നിങ്ങളുമായി പോരാടുവാന്‍ ഞാന്‍ ഉദ്ദേശിക്കുന്നില്ല. ഞാന്‍ വാള്‍പയറ്റില്‍ മിടുക്കനാണെന്ന് നിങ്ങളോട് പറയുവാന്‍ മാത്രമാണ് ഞാന്‍ ഉദ്ദേശിച്ചത്. മറ്റുകാര്യങ്ങളിലും എനിക്കു കഴിവുണ്ട്. എന്നാല്‍ അതെല്ലാം അബദ്ധമായിട്ടാണ് പുറത്തുവരുന്നത്. നിങ്ങള്‍ സ്വയം നന്നായി പോരാടി എന്ന സത്യം ഞാന്‍ അംഗീകരിക്കുന്നു. നിങ്ങള്‍ നല്ലൊരു വാള്‍പയറ്റുകാരനാണ്. ക്ഷമിക്കണം, വാള്‍പയറ്റുകാരിയാണ്. സത്യത്തില്‍, നിങ്ങള്‍ ശരിക്കും ഒരു പെണ്ണാണ്….” വാക്കുകള്‍ ഏറ്റവും ശരിയായ രീതിയില്‍ പുറത്തുവരേണ്ടതായ ആ ഘട്ടത്തില്‍ ശിവന് തന്‍റെ വിവേചനശേഷി നഷ്‍ടപ്പെട്ടു. അവന്‍ അബദ്ധങ്ങള്‍ നിരത്തി.
കൃതിക തലതാഴ്ത്തിപ്പിടിച്ച് അപേക്ഷാരൂപത്തിലുള്ള ആ പ്രതികരണത്തിനു നേര്‍ക്ക് പുഞ്ചിരിച്ചു.
അതേസമയം അവളുടെ ദേവിക്ക് ആ വിദേശിയെ തീര്‍ത്തും അനുചിതമായ അയാളുടെ സംസാരത്തിന്‍റെ പേരില്‍ ഒന്നു ശിക്ഷിക്കണമെന്നുണ്ടായിരുന്നു. എന്നാല്‍ അയാള്‍ അവളുടെ ജീവന്‍ രക്ഷിച്ചവനാണ്. മെലൂഹന്‍ പെരുമാറ്റരീതി പുലര്‍ത്തുവാന്‍ അവള്‍ ബാധ്യസ്ഥയായിരുന്നു.
“വിദേശീ, നിങ്ങളുടെ സഹായത്തിനു നന്ദിയുണ്ട്. എന്‍റെ ജീവന് ഞാന്‍ നിങ്ങളോട് കടപ്പെട്ടിരിക്കുന്നു. ഞാന്‍ നിങ്ങളോട് നന്ദിയില്ലാത്തവളായിരിക്കുകയില്ല. എപ്പോഴെങ്കിലും എന്‍റെ സഹായം ആവശ്യം വന്നാല്‍ എന്നെ വന്നു കണ്ടുകൊള്‍ക.”
“നിങ്ങളുടെ സഹായം ആവശ്യമില്ലെങ്കിലും എനിക്ക് നിങ്ങളെ വന്നു കാണാമോ?”
നാശം! ഞാനെന്തൊക്കെയാ ഈ പറയുന്നത്?
ഗോത്ര ചിഹ്നങ്ങളില്ലാത്ത, താന്‍ എത്തിപ്പെട്ട സ്ഥലമേതെന്ന് വ്യക്തമായി മനസ്സിലാക്കിയിട്ടില്ലാത്ത ആ വിദേശിയെ അവള്‍ അത്യുഗ്രമായി നോക്കി. അമാനുഷമായ അദ്ധ്വാനത്തിലൂടെ അവള്‍ സ്വയം നിയന്ത്രിച്ചുകൊണ്ട് ഭവ്യതയോടെ തലകുമ്പിട്ട് ‘നമസ്തേ’ പറഞ്ഞു.
തുടര്‍ന്ന് ആ കുലീനയുവതി തിരിച്ചുപോകാനിറങ്ങി. ആരാധന നിറഞ്ഞ കണ്ണുകളോടെ കൃതിക അപ്പോഴും ശിവനെത്തന്നെ നോക്കിക്കൊണ്ടിരുന്നു. എന്നാല്‍ ദേവി പോകാനിറങ്ങുകയാണെന്നു കണ്ടപ്പോള്‍ അവള്‍ തിരിഞ്ഞ് തിടുക്കപ്പെട്ട് ദേവിയെ അനുഗമിച്ചു.
“ദയവായി നിന്‍റെ പേരെങ്കിലും ഒന്നു പറയ്.” അവള്‍ക്കൊപ്പം നടന്നുകൊണ്ട് ശിവന്‍ പറഞ്ഞു.
അവള്‍ തിരിഞ്ഞ്നിന്ന് ശിവനെ രൂക്ഷമായി നോക്കി.
“നോക്ക്, എനിക്ക് നിന്‍റെ സഹായം ആവശ്യം വരുമ്പോള്‍ ഞാന്‍ നിന്നെ എങ്ങനെ കണ്ടുപിടിക്കും?” ശിവന്‍ ആത്മാര്‍ത്ഥമായി ചോദിച്ചു.
താല്‍ക്കാലികമായി നിരായുധയായതുപോലെ അവള്‍ ഒന്നും മിണ്ടാതെ നിന്നു. ആ അപേക്ഷ യുക്തിസഹമാണെന്ന് അവള്‍ക്കു തോന്നി. അവള്‍ കൃതികയെ നോക്കി തലയാട്ടി.
“ദേവഗിരിയില്‍ ആരോടു ചോദിച്ചാലും നിങ്ങള്‍ക്ക് ഞങ്ങളെ കുറിച്ചറിയാന്‍ കഴിയും.” കൃതിക പറഞ്ഞു. “അവിടെ ചെന്ന് കുമാരി സതിയെ അന്വേഷിക്കുക.”
“സതി…..” തന്‍റെ നാക്കില്‍ സ്വര്‍ഗ്ഗീയമായ ആ പേര് കിടന്നുരുളുവാന്‍ അനുവദിച്ചുകൊണ്ട് അവന്‍ പറഞ്ഞു “എന്‍റെ പേര് ശിവന്‍ എന്നാണ്.”
“നമസ്തേ ശിവന്‍. നിങ്ങള്‍ക്ക് എന്നെക്കൊണ്ട് എന്തെങ്കിലും ആവശ്യം വരികയാണെങ്കില്‍ എന്‍റെ സഹായം ലഭിക്കുമെന്ന് ഞാനിതാ വാക്കു തരുന്നു.” കൃതികയുടെ അകമ്പടിയോടെ രഥത്തില്‍ കയറുന്നതിനിടയില്‍ സതി പറഞ്ഞു.
അതിവിദഗ്ദ്ധമായി സതി ആ രഥം മുന്നോട്ടു നയിച്ചു. പുറകിലേക്ക് ഒരുതവണപോലും തിരിഞ്ഞു നോക്കാതെ അവള്‍ കുതിരകളെ പായിച്ചു. അതിവേഗം മറയുന്ന രഥത്തിനുനേരെ ശിവന്‍ കണ്ണെടുക്കാതെ നോക്കി നിന്നു. ഒരിക്കല്‍ അതു കാഴ്ചയില്‍നിന്നു മറഞ്ഞുകഴിഞ്ഞതോടെ അത് ഉയര്‍ത്തിയ പൊടിപടലത്തിനു നേര്‍ക്ക് അവന്‍ കടുത്ത അസൂയയോടെ നോക്കി നിന്നു. അവളെ സ്പര്‍ശിക്കുവാനുള്ള ഭാഗ്യം ആ പൊടിപടലങ്ങള്‍ക്കു ലഭിച്ചിരിക്കുന്നു.
ഞാനീ ദേശത്തെ ഇഷ്‍ടപ്പെടാന്‍ തുടങ്ങുകയാണെന്ന് എനിക്കു തോന്നുന്നു.
ആ യാത്രക്കിടയില്‍ ആദ്യമായി മെലൂഹന്‍ തലസ്ഥാനമായ നഗരത്തിലെത്തിച്ചേരുവാന്‍ ശിവന്‍ ശരിക്കും ആഗ്രഹിച്ചു. പുഞ്ചിരിച്ചുകൊണ്ട് ശിവന്‍ വിശ്രമസങ്കേതത്തിലേക്കു നടന്നു.
ഉടന്‍തന്നെ ദേവഗിരിയിലെത്തണം.