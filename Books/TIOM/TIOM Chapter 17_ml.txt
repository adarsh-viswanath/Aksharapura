അധ്യായം പതിനേഴ്
കൂഞ്ച് യുദ്ധം

“അവരെവിടെയാണ്?” പര്‍വ്വതേശ്വരന്‍ ചോദിച്ചു.
“എന്‍റെ ഗ്രാമത്തിലാണ് അവരുള്ളത് പ്രഭോ.” പരിഭ്രാന്തനായ ആ ഗ്രാമമുഖ്യന്‍ പറഞ്ഞു. “ഇവിടെ നിന്നും കുറച്ചു ദൂരമേയുള്ളൂ. അഞ്ചുനാഗന്മാര്‍ നയിക്കുന്ന അഞ്ഞൂറോളം വരുന്ന ചന്ദ്രവംശി സൈനികര്‍. ഗ്രാമം വിട്ടുപോകുന്നതിനായി അവര്‍ ഞങ്ങള്‍ക്ക് അരമണിക്കൂര്‍ തന്നു. പക്ഷേ, ക്ഷേത്രത്തിനകത്തെ ബ്രാഹ്മണന്മാരെ അവര്‍ തടഞ്ഞുവെച്ചു.
തന്‍റെ രൂക്ഷമായ ക്രോധം നിയന്ത്രിക്കുന്നതിനായി പര്‍വ്വതേശ്വരന്‍ മുഷ്‍ടി ചുരുട്ടിപ്പിടിച്ചു.
“ഞങ്ങളുടെ പണ്ഡിറ്റ്ജി നല്ല മനുഷ്യനാണ് പ്രഭോ.” ഗ്രാമമുഖ്യന്‍ പറഞ്ഞു. അയാളുടെ കണ്ണ് നിറഞ്ഞൊഴുകി. വ്രകന്‍ ആശ്വസിപ്പിക്കുന്ന മട്ടില്‍ ആ ഗ്രാമമുഖ്യന്‍റെ ചുമലില്‍ കൈവെച്ചു. എന്നാല്‍ ആ പ്രവൃത്തി ഗ്രാമമുഖ്യനെ കൂടുതല്‍ സങ്കടപ്പെടുത്തി. ഗ്രാമത്തിലെ പൂജാരിയുടെ സ്ഥിതി എന്താണെന്നറിയാന്‍ കഴിയാതിരുന്നത് അയാളുടെ കുറ്റബോധം വര്‍ദ്ധിപ്പിച്ചു.
“പണ്ഡിറ്റ്ജിക്കും മറ്റു ബ്രാഹ്മണര്‍ക്കുമൊപ്പം നിന്നുകൊണ്ട് യുദ്ധം ചെയ്യുവാന്‍ ഞങ്ങളാഗ്രഹിച്ചു.” ഗ്രാമമുഖ്യന്‍ തേങ്ങി. “അവര്‍ ദൈവത്തിന്‍റെ ആളുകളാണ്. ഒരു ആയുധം എങ്ങനെ പിടിക്കണമെന്നുപോലും അവര്‍ക്കറിയില്ല. ഈ കവര്‍ച്ചക്കാര്‍ക്കെതിരെ അവര്‍ക്കെങ്ങനെ യുദ്ധം ചെയ്യാന്‍ സാധിക്കും?”
രോഷാകുലനായ വ്രകന്‍ ഗ്രാമമുഖ്യന്‍റെ ചുമലില്‍ നിന്ന് കൈ മാറ്റി.
“പക്ഷേ, പണ്ഡിറ്റ്ജി ഞങ്ങളോട് പോകാന്‍ കല്പിച്ചു. സ്ത്രീകളേയും കുട്ടികളേയും കൊണ്ട് ഓടിപ്പോയ്ക്കൊള്ളാന്‍ പറഞ്ഞു. ബ്രഹ്മദേവന്‍ എഴുതിവെച്ച വിധിയെന്താണോ അത് താന്‍ അനുഭവിച്ചുകൊള്ളാമെന്ന് അദ്ദേഹം പറഞ്ഞു. പക്ഷേ, അവിടെനിന്ന് ശരിക്കും രക്ഷപ്പെടുത്തപ്പെടേണ്ടവര്‍ അവരാണ്.”
പര്‍വ്വതേശ്വരന്‍റെ നഖം തൊലിയില്‍ ആഴ്ന്നിറങ്ങി. ഭീരുക്കളായ ചന്ദ്രവംശികള്‍ തിരികെ പോരാടാന്‍ ശേഷിയുള്ള ക്ഷത്രിയന്മാരെ ആക്രമിക്കുന്നതിനു പകരം നിരായുധരായ പ്രതിരോധം തീര്‍ക്കാനറിയാത്ത ബ്രാഹ്മണരെ ആക്രമിച്ചുവെന്നു കേട്ടപ്പോള്‍ പര്‍വ്വതേശ്വരന്‍റെ മുഖം വിവര്‍ണ്ണമായി. തനിക്ക് യാതൊന്നും ചെയ്യാന്‍ പറ്റാത്ത ഒരു അവസ്ഥയില്‍ എത്തിപ്പെട്ടതില്‍ അദ്ദേഹം അസ്വസ്ഥനായി. തന്‍റെതന്നെ ഉത്തരവുകളെ അവഗണിക്കുവാന്‍ അദ്ദേഹത്തിന്‍റെ ദേഹിയുടെ ഒരു ഭാഗം ആഗ്രഹിച്ചു. പക്ഷേ, നിയമം ലംഘിക്കുവാന്‍ അദ്ദേഹത്തിന് ആഗ്രഹമില്ലായിരുന്നു.
ഈ അസംബന്ധം അവസാനിപ്പിച്ചേ മതിയാവൂ!
ഏത് ശബ്‍ദമാണ് തന്‍റെ ചിന്തകളില്‍തട്ടി പ്രതിദ്ധ്വനിക്കുന്നതെന്നറിയാനായി അദ്ദേഹം മുഖമുയര്‍ത്തി. ശിവന്‍റെ മുഖഭാവം ഒരുനിമിഷനേരത്തേക്കെങ്കിലും അദ്ദേഹത്തിന്‍റെ കാലുകളെ വിറപ്പിച്ചു. നീലകണ്ഠന്‍റെ മുഖത്തെ ക്ഷോഭം കണ്ടാല്‍ ദേവന്മാര്‍പോലും ഒരു നിമിഷനേരത്തേക്ക് നടുങ്ങി നിശ്ചലരായിപ്പോകും.
“ഞങ്ങള്‍ നല്ല ആളുകളാണ്.” ശിവന്‍ ക്രുദ്ധനായി. “ഞങ്ങള്‍ പേടിച്ചരണ്ട കോഴികളൊന്നുമല്ല, തിരിഞ്ഞോടാന്‍! ആ തീവ്രവാദികളായിരിക്കും ഇനി തിരിഞ്ഞോടുന്നത്. അവരായിരിക്കും ഇനി സൂര്യവംശികളുടെ ക്രോധം അനുഭവിച്ചറിയാന്‍ പോകുന്നത്!”
ഗ്രാമമുഖ്യന്‍റെ പുറകില്‍നിന്നിരുന്ന ഒരു ഗ്രാമീണന്‍ പറഞ്ഞു “പക്ഷേ അവര്‍ തീവ്രവാദികളാണ്! നമുക്കവരെ തോല്പിക്കാനാവില്ല. പണ്ഡിറ്റ്ജിക്ക് അതറിയാം. അതുകൊണ്ടാണ് അദ്ദേഹം ഞങ്ങളോട് രക്ഷപ്പെട്ടുകൊള്ളാന്‍ പറഞ്ഞത്.”
“പക്ഷേ, ഞങ്ങളുടെ ഭാഗത്ത് ആയിരത്തി അഞ്ഞൂറ് പടയാളികളുണ്ട്.” ഭീരുത്വമാര്‍ന്ന ആ പ്രകടനം കണ്ട് ദേഷ്യംപൂണ്ട് ശിവന്‍ പറഞ്ഞു. “പിന്നെ നിങ്ങള്‍ അഞ്ഞൂറ്പേരുണ്ട്. അവരുടെ നാലിരട്ടി എണ്ണം. നമുക്കവരെ തകര്‍ക്കാന്‍ കഴിയും. അവരെ എന്നും ഓര്‍മ്മിക്കാവുന്ന വിധത്തിലുള്ള ഒരു പാഠം പഠിപ്പിക്കണം.”
ഗ്രാമമുഖ്യന്‍ തന്‍റെ ന്യായവാദങ്ങള്‍ നിരത്തി. “പക്ഷേ, അവരുടെ ഭാഗത്ത് നാഗന്മാരുണ്ട്. അമാനുഷശക്തിയുള്ള അവര്‍ രക്തദാഹികളായ കൊലയാളികളാണ്! അത്തരം ദുഷ്‍ടന്മാര്‍ക്കെതിരെ നമുക്കെന്തു സാധ്യതയാണുള്ളത്?”
അന്ധവിശ്വാസത്തെ മറികടക്കുവാന്‍ അതിലുമേറെ ശക്തിയുള്ള മറ്റൊരു വിശ്വാസത്തിനേ സാധിക്കൂ എന്ന് തിരിച്ചറിയുവാനുള്ള മനസ്സാന്നിദ്ധ്യം ശിവനുണ്ടായിരുന്നു. അവന്‍ വണ്ടിയുടെ ചവിട്ടുപടിയില്‍ കയറിനിന്നു. ഗ്രാമീണര്‍ അവനെത്തന്നെ നോക്കി. തന്‍റെ കഴുത്ത് മൂടിക്കെട്ടിയിരുന്ന തുണി അവന്‍ അഴിച്ചുകളഞ്ഞു. ഇനി അവനതിന്‍റെ ആവശ്യമില്ല.
“ഞാന്‍ നീലകണ്ഠനാണ്!”
ദുഷ്‍ടസംഹാരകനെകണ്ട സൈനികരെല്ലാവരും വിസ്മയിച്ച് എഴുന്നേറ്റു നിന്നു. അവന്‍ തന്‍റെ യഥാര്‍ത്ഥ നിയോഗം സ്വീകരിച്ചത് കണ്ടപ്പോള്‍ അവര്‍ ആഹ്ലാദഭരിതരായി. നീലകണ്ഠന്‍റെ ആഗമനത്തെക്കുറിച്ച് അറിഞ്ഞിട്ടില്ലാത്തവര്‍ ആ ജീവിക്കുന്ന ഇതിഹാസത്തെ നേരില്‍കണ്ടപ്പോള്‍ വിസ്മയിച്ചുപോയി.
“ഞാനീ തീവ്രവാദികളുമായി പോരാടാന്‍ പോവുകയാണ്.” ശിവന്‍ ഗര്‍ജ്ജിച്ചു. “പേടിച്ചോടാന്‍ തയ്യാറല്ലെന്ന് അവരെ കാണിച്ചുകൊടുക്കാന്‍ പോവുകയാണ് ഞങ്ങള്‍. നമുക്ക് അനുഭവപ്പെടുന്ന വേദന അവരെ അനുഭവിപ്പിക്കുവാന്‍ പോവുകയാണ് ഞാന്‍. മെലൂഹ എന്ന രാജ്യം അവരുടെ ആക്രമണത്തിനുമുന്നില്‍ ചുരുണ്ടുകൂടി ഒതുങ്ങുകയില്ലെന്ന് അവരെ കാണിച്ചുകൊടുക്കാന്‍ പോവുകയാണ് ഞാന്‍. അവര്‍ക്കിഷ്‍ടമുള്ളപോലെ അവര്‍ ചെയ്യട്ടെ.”
ശിവന്‍റെ മുന്നില്‍ കുഴഞ്ഞുമറിഞ്ഞതുപോലെ നിന്നിരുന്ന ആ മനുഷ്യരിലൂടെ ശുദ്ധമായ ഊര്‍ജ്ജം ഒഴുകി. അതവരുടെ നട്ടെല്ല് നിവര്‍ത്തി. ആത്മാവിന് പ്രചോദനമേകി.
“ആരൊക്കെയാണ് എന്‍റെ കൂടെ വരുന്നത്?”
“ഞാന്‍.” പര്‍വ്വതേശ്വരന്‍ പറഞ്ഞു. തന്നെ ശ്വാസംമുട്ടിച്ചിരുന്ന കെട്ടുപാടുകള്‍ ശിവന്‍റെ പ്രഖ്യാപനം കേട്ടപ്പോള്‍ അഴിഞ്ഞുവീഴുന്നതായി അദ്ദേഹത്തിനു തോന്നി.
“ഞാന്‍.” സതിയും നന്തിയും വീരഭദ്രനും വ്രകനും അതേറ്റുപറഞ്ഞു.
“ഞാനും.” അവിടെ ഉണ്ടായിരുന്ന ഓരോ മനുഷ്യജീവിയും അതേറ്റു പിടിച്ചു.
ഭയചകിതരായി അവിടെ നിന്നിരുന്ന ഗ്രാമീണരും സൈനികരും അഭിമാനികളായ സൈന്യമായി മാറി. സൈനികര്‍ വാള്‍ ഊരിപ്പിടിച്ചു. സഞ്ചരിച്ചിരുന്ന ആയുധശാലയില്‍നിന്ന് ആ ഗ്രാമീണര്‍ തങ്ങള്‍ക്ക് കിട്ടാവുന്ന ആയുധങ്ങള്‍ കൈയിലെടുത്തു.
“ഇനി കൂഞ്ചിലേക്ക്.” ഒരു കുതിരപ്പുറത്ത് ചാടിക്കയറി മുന്നോട്ടു കുതിക്കവേ ശിവന്‍ അട്ടഹസിച്ചു.
പര്‍വ്വതേശ്വരനും സതിയും രഥങ്ങളില്‍നിന്ന് കുതിരകളെ അഴിച്ച് അവയ്ക്കുമുകളില്‍ ചാടിക്കയറി ശിവന്‍റെ പിന്നാലെ പാഞ്ഞു. നാഗന്മാരുടെ ശംഖനാദത്തേക്കാള്‍ ഉച്ചത്തിലുള്ള ശബ്‍ദം പുറപ്പെടുവിച്ചു കൊണ്ട് സൂര്യവംശികള്‍ അവര്‍ക്കുപിന്നാലെ കുതിച്ചു. കൂഞ്ചിലെത്തിയപ്പോള്‍ അവിടെ കണ്ട ഭീകരമായ കാഴ്ച അവരെ വല്ലാതെ സ്പര്‍ശിച്ചു. മറ്റ് ഭാഗങ്ങളൊക്കെ വിട്ട് ചന്ദ്രവംശികള്‍ മെലൂഹന്‍ ജനതയെ ഏറ്റവുമധികം ദുഃഖിപ്പിക്കുന്ന ഒരു പ്രദേശമാണ് ആക്രമിച്ചത് – അഭിവന്ദ്യമായ ആ ക്ഷേത്രത്തെ. ആ ശ്രീകോവിലിനുചുറ്റും ബ്രാഹ്മണരുടെ ശിരസ്സറ്റ ശരീരങ്ങള്‍ ചിതറിക്കിടപ്പുണ്ടായിരുന്നു. അവരെ കൂട്ടക്കൊല ചെയ്യുകയായിരുന്നു. ആ ക്ഷേത്രം തകര്‍ത്ത് തീവെച്ചിരുന്നു. ഭയാനകമായ ആ ദൃശ്യം സൂര്യവംശികളെ പ്രകോപിതരാക്കി. വിറളിപിടിച്ച കാളക്കൂറ്റന്മാരെപ്പോലെ അവര്‍ മുന്നോട്ടു പാഞ്ഞു. ചന്ദ്രവംശികള്‍ക്ക് യാതൊരു അവസരവും ലഭിച്ചില്ല. അവര്‍ എണ്ണത്തില്‍ കുറവായിരുന്നു. അവന്‍ നിഷ്പ്രഭരാക്കപ്പെട്ടു. പെട്ടെന്നുതന്നെ അവര്‍ക്കു നിലതെറ്റി. ചന്ദ്രവംശികള്‍ തിരിഞ്ഞോടിയപ്പോഴും അഞ്ച് നാഗന്മാര്‍ പൊരുതിനിന്നു. പ്രതികൂലമായ ആ സാഹചര്യത്തിലും അസാധാരണമായ നിശ്ചയദാര്‍ഢ്യത്തോടെ ആ നാഗന്മാര്‍ അഭിമാനികളായി സൂര്യവംശികളെ രൂക്ഷമായി ചെറുത്തുനിന്നു.
ഏതോ ബാധയേറ്റതുപോലെയാണ് പര്‍വ്വതേശ്വരന്‍ പൊരുതിയത്. ആ സര്‍വ്വസൈന്യാധിപന്‍റെ പോരാട്ടവീര്യം മുമ്പൊരിക്കലും കണ്ടിട്ടില്ലാത്ത ശിവന്‍ ഇപ്പോള്‍ അദ്ദേഹം പ്രകടിപ്പിക്കുന്ന ധൈര്യവും വൈദഗ്ദ്ധ്യവും കണ്ട് വിസ്മയിച്ചുപോയി. നാഗന്മാരാണ് വിജയത്തിനുള്ള താക്കോല്‍ ഘടകമെന്ന് ശിവനെപ്പോലെ പര്‍വ്വതേശ്വരനും അറിയാമായിരുന്നു. നാഗന്മാര്‍ ജീവിച്ചിരിക്കുമ്പോള്‍ സൂര്യവംശികള്‍ക്കൊരു ഭീഷണിയും ചന്ദ്രവംശികള്‍ക്ക് പ്രചോദനവുമാണ്. ചിത്തക്ഷോഭം പൂണ്ട ആക്രമണോത്സുകതയോടെ അദ്ദേഹം നാഗന്മാരിലൊരുത്തനെ ആക്രമിച്ചു.
പര്‍വ്വതേശ്വരന്‍റെ ആക്രമണത്തെ നാഗന്‍ പരിചയുപയോഗിച്ച് തട്ടിത്തെറിപ്പിച്ചു. വƆളുകൊണ്ട് പര്‍വ്വതേശ്വരന്‍റെ തോളില്‍ വെട്ടുവാന്‍ അയാള്‍ ശ്രമിച്ചു. എന്നാല്‍ പര്‍വ്വതേശ്വരന്‍ തന്‍റെ ഇടതുഭാഗം ഗൂഢലക്ഷ്യം വെച്ച് തുറന്നിട്ടതായിരുന്നു എന്നകാര്യം ആ നാഗന് അറിയില്ലായിരുന്നു. ആ വെട്ടില്‍നിന്നും ഒഴിഞ്ഞുമാറുവാനായി പര്‍വ്വതേശ്വരന്‍ മറുവശത്തേക്ക് ചെരിഞ്ഞുമാറിക്കൊണ്ട് പരിച ഉയര്‍ത്തിപ്പിടിച്ചു. അന്നേരംതന്നെ അദ്ദേഹം തന്‍റെ പുറകിലുണ്ടായിരുന്ന ഉറയില്‍നിന്നും ഒരു കത്തി വലിച്ചൂരി നാഗന്‍റെ വലതു ചുമലിനു നേരെ അത് ചുഴറ്റി. കത്തി വല്ലാതെ ആഴ്ന്നിരിക്കുന്നുവെന്ന് നാഗന്‍റെ നിലവിളി കേട്ടപ്പോള്‍ പര്‍വ്വതേശ്വരനു മനസ്സിലായി.
പരിക്കേറ്റ നാഗന്‍ ഉറക്കെ നിലവിളിച്ചു. പര്‍വ്വതേശ്വരനെ വിസ്മയിപ്പിച്ചുകൊണ്ട് അയാള്‍ തന്‍റെ വാള്‍ ചുഴറ്റി വീശി- അപ്പോഴും കത്തി ചുമലില്‍ ആഴ്ന്നിരിക്കുകയായിരുന്നു – അതോടെ വേദന സഹിക്കാനാവാതെ അയാള്‍ അമറി. നാഗന്‍റെ ബലഹീനമായ വെട്ട് പര്‍വ്വതേശ്വരന്‍ പരിചകൊണ്ട് തടുത്തു. വാള്‍ കൊണ്ട് വീശി വെട്ടിയെങ്കിലും നാഗന്‍ തല്‍ക്ഷണം അത് തട്ടിയകറ്റി. ഇടത്തോട്ട് വെട്ടിമാറി പര്‍വ്വതേശ്വരന്‍ പരിച നാഗന്‍റെ ചുമലില്‍ തറച്ചിരുന്ന കത്തിയില്‍ ആഞ്ഞ് അമര്‍ത്തി. കത്തി തോളെല്ലും തകര്‍ത്ത് ആഴ്ന്നിറങ്ങി. വേദനകൊണ്ട് പല്ലിളിച്ച് നാഗന്‍ മലര്‍ന്നടിച്ചുവീണു. ഇങ്ങനെയൊരു അവസരത്തിനാണ് പര്‍വ്വതേശ്വരന്‍ കാത്തിരുന്നത്. നാഗന്‍റെ ഹൃദയത്തിലൂടെ യാതൊരു അറപ്പുമില്ലാതെ പര്‍വ്വതേശ്വരന്‍ വാള്‍ ചുഴറ്റിയിറക്കി. വധം പൂര്‍ത്തിയാക്കുന്നതിനായി പര്‍വ്വതേശ്വരന്‍ വാള്‍ കൂടുതല്‍ ആഴത്തിലേക്ക് തള്ളിയിറക്കി. നാഗന്‍ അനക്കമറ്റ് വീണു.
നാഗന്മാരുടെ മുഖം കാണാനുള്ള മെലൂഹന്‍ കൗതുകത്തില്‍നിന്ന് പര്‍വ്വതേശ്വരനും വിമുക്തനല്ലായിരുന്നു. മുട്ടുകുത്തിയിരുന്നുകൊണ്ട് അദ്ദേഹം നാഗന്‍റെ മുഖപടം വലിച്ചു കീറിയപ്പോള്‍ ഭയചകിതമാക്കും വിധമുള്ള ഒരു മുഖമാണ് പ്രത്യക്ഷമായത്. നാഗന്‍റെ മൂക്ക് ശരിക്കും എല്ലുതന്നെയായിരുന്നു. ഒരു പക്ഷിയുടെ കൊക്ക് പോലെ അത് വളര്‍ന്നിരുന്നു. ചെവികള്‍ അവജ്ഞയുണ്ടാക്കും വിധം വലുതായിരുന്നു. ചുണ്ട് വികൃതമായിരുന്നു. മനുഷ്യരൂപമുള്ള ഒരു കഴുകനെപ്പോലെയായിരുന്നു ആ നാഗന്‍. കഴിവുറ്റ എതിരാളിയെ വധിച്ചു കഴിയുമ്പോള്‍ ഏത് മെലൂഹന്‍ സൈനികനും ചെയ്യാറുള്ളതുപോലെ പര്‍വ്വതേശ്വരനും പറഞ്ഞു “വീരയോദ്ധാവേ, പരലോകത്തേക്കുള്ള യാത്ര സുഖമായിരിക്കട്ടെ.”
നാഗന്മാരില്‍ ഒരുത്തന്‍ അവസാനിച്ചെങ്കിലും ഇനിയും നാലെണ്ണം ബാക്കിയുണ്ടെന്ന് അവിടെനിന്ന് എഴുന്നേല്ക്കുമ്പോള്‍ പര്‍വ്വതേശ്വരന്‍ ചിന്തിച്ചു. കുറച്ചപ്പുറത്തായി ശിവന്‍ ഭീമാകാരനായ ഒരു നാഗനെ കീഴ്പ്പെടുത്തുന്നത് പര്‍വ്വതേശ്വരന്‍ കണ്ടു. ശിവനും പര്‍വ്വതേശ്വരനും പരസ്പരം നോക്കി തല കുലുക്കി. ശിവന്‍ പര്‍വ്വതേശ്വരന്‍റെ പിന്‍ഭാഗത്തേക്ക് കൈ ചൂണ്ടി. അഞ്ച് സൂര്യവംശികളുമായി ഭയങ്കരനായ ഒരു നാഗന്‍ ഒറ്റയ്ക്ക് പോരാടുന്നത് പര്‍വ്വതേശ്വരന്‍ പുറകിലേക്കു തിരിഞ്ഞു നോക്കിയപ്പോള്‍ കണ്ടു. അദ്ദേഹം ശിവനെ നോക്കി തലയാട്ടി. ശിവന്‍ മറ്റൊരു നാഗന്‍റെ നേരെ പാഞ്ഞടുത്തപ്പോള്‍ പര്‍വ്വതേശ്വരന്‍ തനിക്കായി നീക്കിവെച്ച നാഗന്‍റെ നേര്‍ക്ക് നീങ്ങി.
ഒരു സൂര്യവംശി പോരാളിയെ വധിച്ച നാഗനു നേര്‍ക്ക് ശിവന്‍ കുതിച്ചു പാഞ്ഞു. ഉച്ചത്തിലേക്കു കുതിച്ചുപൊങ്ങിയ ശിവന്‍ എതിരാളിയുടെ വെട്ട് തടയുന്നതിനായി പരിച ഉയര്‍ത്തിപ്പിടിച്ചിരുന്നു. ശിവനില്‍ നിന്നു പ്രതീക്ഷിച്ചിരുന്ന ആക്രമണം – പഴഞ്ചന്‍ ശൈലിയില്‍ മുകളില്‍നിന്ന് താഴേക്കുള്ള വീശിവെട്ട് – തടുക്കുവാനായി നാഗന്‍ പരിച ഉയര്‍ത്തിപ്പിടിച്ചിരുന്നു. എന്നാല്‍ ശിവന്‍ സമര്‍ത്ഥമായി പരിച ഒഴിച്ച് ഒരു വശത്തുകൂടെ തന്‍റെ വാള്‍ കൊണ്ട് നാഗന്‍റെ കൈയില്‍വെട്ടി. നാഗന്‍ അലറിക്കൊണ്ട് മലര്‍ന്നു വീണു. ശിവന്‍ ഭയങ്കരനായ ഒരെതിരാളിയാണെന്നു മനസ്സിലാക്കിയിരുന്ന നാഗന്‍ പരിച ഉയര്‍ത്തിപ്പിടിച്ചിരുന്നു.
ഭയരഹിതനായ നാഗന്‍റെ നേരെ ശിവന്‍ കടുത്ത ആക്രമണമഴിച്ചുവിട്ടു. മറ്റൊരു നാഗന്‍ അപ്പുറത്ത് നില്ക്കുന്ന കാര്യം ശിവന്‍ കണ്ടിട്ടില്ലായിരുന്നു. തങ്ങളുടെ ആക്രമണം പുറകോട്ടു വലിഞ്ഞുകൊണ്ടിരിക്കുകയാണെന്ന് അയാള്‍ക്ക് മനസ്സിലായിരുന്നു. അല്പസമയത്തിനകം നാഗന്മാര്‍ക്കും ചന്ദ്രവംശികള്‍ക്കും പിന്തിരിഞ്ഞോടേണ്ടിവരും. ആദ്യത്തെ പരാജിതമായ ആക്രമണത്തിന്‍റെ പഴിയും അപമാനവും താന്‍ നേരിടേണ്ടിവരുമെന്ന് ആ നാഗന് മനസ്സിലായി. ശിവനാണ് ആ പ്രത്യാക്രമണം നയിക്കുന്നതെന്ന് ആ നാഗന് മനസ്സിലായി. ഭാവിദൗത്യങ്ങള്‍ വിജയിപ്പിക്കണമെങ്കില്‍ ശിവനെ നശിപ്പിക്കണം. നാഗന്‍ തന്‍റെ വില്ലുകുലച്ചു.
ശിവനതൊന്നും അറിയുന്നില്ലായിരുന്നു. അവന്‍ വാള്‍ നാഗന്‍റെ വയറ്റിലേക്ക് അല്പം തള്ളിക്കയറ്റി. നാഗന്‍ രൂക്ഷമായി പോരാടിക്കൊണ്ട് പരിച മലര്‍ത്തിപ്പിടിച്ചു. ശിവനെ വെട്ടിമുറിക്കുവാനായി നാഗന്‍ വാള്‍വീശിനോക്കിയെങ്കിലും ശിവന്‍ പരിച കൃത്യമായി പിടിച്ചിരുന്നു. നാഗന്‍റെ വെട്ടുകള്‍ തടുത്തതോടൊപ്പം ശിവന്‍ ആക്രമണം തുടര്‍ന്നുകൊണ്ട് വാള്‍ കൂടുതല്‍ കൂടുതല്‍ കുത്തിക്കയറ്റി. അല്പനിമിഷങ്ങള്‍ക്കകം നാഗന്‍റെ ആത്മന്‍ അവന്‍റെ ശരീരത്തെ ഉപേക്ഷിച്ചു. അവന്‍റെ ശരീരം ചോരയില്‍ മുങ്ങിയിരുന്നു. മലര്‍ന്നു കിടക്കുന്ന നാഗനെ ശിവന്‍ അല്പം ഭയത്തോടെ നിരീക്ഷിച്ചു.
ഇവര്‍ ദുഷ്‍ടന്മാരായിരിക്കാം. പക്ഷേ, ഭയമെന്തെന്നറിയാത്ത പോരാളികളാണ്.
ശിവന്‍ ഇടതുഭാഗത്തേക്കു നോക്കിയപ്പോള്‍ തനിക്കു കിട്ടിയ നാഗനെ പര്‍വ്വതേശ്വരനും അവസാനിപ്പിച്ചതായി കണ്ടെത്തി. അവസാനത്തെ നാഗനെ കണ്ടുപിടിക്കാനായി ശിവന്‍ ചുറ്റുഭാഗത്തേക്കും സാവധാനം തിരിഞ്ഞുനോക്കി. അപ്പോള്‍ യുക്തിക്കുമപ്പുറം താന്‍ സ്നേഹിച്ചിരുന്ന ഒരാളുടെ ഉച്ചത്തിലുള്ള ശബ്‍ദം അവന്‍ കേട്ടു.
“ശി – വാ”
വലത്തോട്ടു തിരിഞ്ഞപ്പോള്‍ സതി തനിക്കുനേരെ പാഞ്ഞടുക്കുന്നത് ശിവന്‍ കണ്ടു. അവളെ ആരെങ്കിലും പിന്തുടരുന്നുണ്ടോ എന്നറിയാന്‍ ശിവന്‍ അവളുടെ പിന്നിലേക്കു നോക്കി. ആരുമില്ലായിരുന്നു. അവന്‍ നെറ്റിചുളിച്ചു. അവന് പ്രതികരിക്കാന്‍ കഴിയുന്നതിനു മുന്‍പ് സതി അവന്‍റെ നേര്‍ക്കു കുതിച്ചു ചാടി. കൃത്യമായും സമയബന്ധിതമായ, സമയോചിതമായ ഒരു ചാട്ടം.
കുറച്ചപ്പുറത്ത് മാറിനിന്നിരുന്ന നാഗന്‍ അഗ്നിബാണം എയ്തിരുന്നു. അവരുടെ വര്‍ഗ്ഗക്കാര്‍ ഉപയോഗിച്ചിരുന്ന ഐതിഹാസികമായ ആയുധമായിരുന്നു അത്. അതിലുള്ള വിഷം അതേല്ക്കുന്നയാളിന്‍റെ ശരീരത്തിനുള്ളില്‍ കയറി സാവധാനം ശരീരത്തെ എരിച്ചെരിച്ചു നശിപ്പിക്കുന്നു. നിരവധി ജന്മങ്ങളോളം അതിന്‍റെ മുറിവ് ഉണ്ടാകുമെന്നതാണ് അതിന്‍റെ സവിശേഷത. ആ അസ്ത്രം അയച്ചിരുന്നത് ശിവന്‍റെ കഴുത്തിനെ ലക്ഷ്യംവെച്ചായിരുന്നു. ഒരു തടസ്സവുമില്ലാതെ കൃത്യമായി അത് ആ മാരകമായ ദൗത്യം നിര്‍വ്വഹിച്ചുകൊള്ളും. എങ്കിലും ആ അസ്ത്രത്തെ തടയുവാനായി ആരെങ്കിലും അതിനിടയിലേക്കു കയറിവരുമെന്ന് ആ നാഗന്‍ പ്രതീക്ഷിക്കുന്നില്ലായിരുന്നു.
ശിവന്‍റെ മുന്നിലേക്കു കുതിക്കുന്നതിനിടയില്‍ വായുവില്‍വെച്ച് സതി ശരീരമൊന്നു വളച്ചു. അസ്ത്രം അവളുടെ നെഞ്ചിലേക്ക് വന്യമായ ശക്തിയോടെ ആഴ്ന്നിറങ്ങി. അതോടെ വായുവില്‍ ഉയര്‍ന്നുപൊങ്ങിയ ശരീരം പുറകിലേക്കു മലച്ചു. ശിവന്‍റെ ഇടതുഭാഗത്തായി സതി അനക്കമറ്റ് വീണു. കമഴ്ന്ന് വീണ സതിയുടെ ശരീരത്തിനു നേര്‍ക്ക് ശിവന്‍ തുറിച്ചു നോക്കി. അവന്‍റെ ഹൃദയം തകര്‍ന്നുപോയിരുന്നു.
ദുഷ്‍ടസംഹാരകന്‍ ക്രോധം മൂലം ഗര്‍ജ്ജിച്ചു. ഭ്രാന്തുപിടിച്ച ഒരു കാട്ടാനയെപ്പോലെ അവനാ നാഗനുനേരെ വാളുയര്‍ത്തിപ്പിടിച്ചുകൊണ്ട് പാഞ്ഞു. കുതിച്ചുപാഞ്ഞുവരുന്ന ക്രുദ്ധനായ നീലകണ്ഠനെക്കണ്ട് നാഗന്‍റെ കാല്‍ വിറച്ചു. എന്നാല്‍ തന്‍റെ കഴിവുകാണിക്കുവാനായി അവന്‍ പോരാടി. തല്‍ക്ഷണം അവന്‍ ആവനാഴിയില്‍നിന്നു മറ്റൊരു അസ്ത്രമെടുത്തു തൊടുത്തു. അതിനെ തട്ടിത്തെറിപ്പിക്കുവാനായി വാള്‍ വീശുന്നതിനിടയില്‍ ശിവന്‍റെ കുതിപ്പിന്‍റെ വേഗം കുറഞ്ഞു. വല്ലാതെ ഭയന്നുപോയ നാഗന്‍ മറ്റൊരു അസ്ത്രം തൊടുത്തു. ഒരിക്കല്‍ക്കൂടി വാള്‍ വീശി ശിവന്‍ അത് തട്ടിത്തെറിപ്പിച്ചു. അതോടെ ശിവന്‍റെ കുതിപ്പിന്‍റെ വേഗത കൂടി. മറ്റൊരു അസ്ത്രം എടുക്കാനായി നാഗന്‍ പുറകിലേക്കു തിരിഞ്ഞു. പക്ഷേ, അപ്പോഴേക്കും വൈകിപ്പോയിരുന്നു. ഭയങ്കരമായ ഒരട്ടഹാസത്തോടെ ശിവന്‍ നാഗന്‍റെ മുകളിലേക്കു കുതിച്ചു. ഒരൊറ്റവെട്ടിന് ശിവന്‍ നാഗന്‍റെ തലയറുത്തു. തലതെറിച്ചുപോയതോടെ നാഗന്‍റെ ശരീരം ഒരു കൂമ്പാരമായി താഴേക്കു കുതിച്ചു. അപ്പോഴും ഹൃദയം സ്പന്ദിക്കുന്നുണ്ടായിരുന്നതിനാല്‍ മുറിഞ്ഞ കഴുത്തില്‍നിന്നും രക്തം പുറത്തേക്കു ചീറ്റിക്കൊണ്ടിരുന്നു.
നീലകണ്ഠന്‍റെ പ്രതികാരം ശമിച്ചിട്ടില്ലായിരുന്നു. അലറിക്കൊണ്ട് ശിവന്‍ ആ നാഗന്‍റെ നിശ്ചലശരീരത്തെ വെട്ടിനുറുക്കി കഷണങ്ങളാക്കി. ക്രോധഭരിതമായ ശിവന്‍റെ മനസ്സിനകത്തേക്ക് യുക്തിയോ ബോധമോ കടന്നുചെല്ലുന്നില്ലായിരുന്നു. നേര്‍ത്ത, പരിക്കേറ്റതുമൂലം അമര്‍ത്തിപ്പിടിച്ച ശബ്‍ദം ആ യുദ്ധത്തിന്‍റെ കോലാഹലത്തിനിടക്ക് കേള്‍ക്കുക ബുദ്ധിമുട്ടായിരുന്നു. പക്ഷേ അവന്‍ അവളുടെ വിളികേട്ടു.
“ശിവാ….”
തല അല്പം ഉയര്‍ത്തിപ്പിടിച്ചുകൊണ്ട് അല്പം അകലെയായി സതി കിടക്കുന്നത് അവന്‍ തിരിഞ്ഞുനോക്കിയപ്പോള്‍ കണ്ടു.
“സതീ…!”
അവളുടെ അടുത്തേക്കു കുതിക്കുന്നതിനിടയില്‍ അവന്‍ അലറി. “പര്‍വ്വതേശ്വരന്‍, ആയുര്‍വതിയെ വിളിക്കൂ! സതി വീണിരിക്കുന്നു.”
സതിയുടെ മുറിവേറ്റശരീരം ആയുര്‍വതി കണ്ടുകഴിഞ്ഞിരുന്നു. ചന്ദ്രവംശികള്‍ അതിവേഗം തിരിഞ്ഞോടി. ആയുര്‍വതി സതിയുടെ സമീപത്തേക്കോടി. ശിവന്‍റെ വിളി കേട്ടതോടെ പര്‍വ്വതേശ്വരനും അങ്ങോട്ടു പാഞ്ഞു. ശിവനാണ് ആദ്യം അവളുടെ അടുത്തെത്തിയത്. അനക്കമില്ലായിരുന്നുവെങ്കിലും അവള്‍ക്ക് ജീവനുണ്ടായിരുന്നു. അസ്ത്രം അവളുടെ ഇടത്തേ ശ്വാസകോശത്തില്‍ തറച്ചിരുന്നതിനാല്‍ അതാകെ രക്തം കൊണ്ട് നിറഞ്ഞിരുന്നു. അതു മൂലം അവള്‍ വല്ലാതെ കിതച്ചുകൊണ്ടിരുന്നു. വായില്‍നിന്നും രക്തം ചാടിയിരുന്നതുമൂലം അവള്‍ക്ക് സംസാരിക്കാന്‍ കഴിഞ്ഞില്ല. പക്ഷേ അവള്‍ ശിവനെ നോക്കി. അവളുടെ മുഖത്തപ്പോള്‍ അപരിചിതമായ വിശ്രാന്തിയുടെ പുഞ്ചിരി കളിയാടി. എന്തോ പറയാനെന്നപോലെ അവള്‍ വായ് ഇടക്കിടെ തുറന്നു. ശിവന് അവളെ എടുക്കണമെന്ന് വല്ലാത്ത ആഗ്രഹമുണ്ടായിരുന്നുവെങ്കിലും അവന്‍ തന്‍റെ കണ്ണീരടക്കുവാനായിട്ടുള്ള കടുത്ത ശ്രമത്തിലേര്‍പ്പെട്ടിരിക്കുകയായിരുന്നു.
“ബ്രഹ്മദേവാ!” സതിയുടെ അടുത്തെത്തിച്ചേര്‍ന്ന ആയുര്‍വതി ആ അസ്ത്രം തിരിച്ചറിഞ്ഞപ്പോള്‍ നിലവിളിച്ചു. “മസ്ത്രക്! ധ്രുവിണി! വേഗം ഒരു മഞ്ചല്‍ കൊണ്ടുവരൂ!”
പര്‍വ്വതേശ്വരനും ആയുര്‍വതിയും മസ്ത്രകും ധ്രുവിണിയും ചേര്‍ന്ന് സതിയെ ആ ഗ്രാമത്തിലുണ്ടായിരുന്ന ഒരു വീടിനകത്തേക്കു കൊണ്ടുപോയി. ശിവന്‍ അവരുടെ തൊട്ടുപുറകെ ഉണ്ടായിരുന്നു. ആയുര്‍വതിയുടെ മറ്റുള്ള സഹായികള്‍ ആ കുടില്‍ വൃത്തിയാക്കിക്കൊണ്ടിരിക്കുകയും ശസ്ത്രക്രിയക്കുവേണ്ട ഉപകരണങ്ങള്‍ സ്ഥാപിച്ചുകൊണ്ടിരിക്കുകയുമായിരുന്നു.
“പ്രഭോ അങ്ങ് പുറത്ത് കാത്തിരുന്നാല്‍ മതി.” കൈ ഉയര്‍ത്തിക്കൊണ്ട് ആയുര്‍വതി പറഞ്ഞു.
ശിവന് ആയുര്‍വതിയോടൊപ്പം ആ കുടിലിലേക്കു കടക്കണമെന്നുണ്ടായിരുന്നു. എന്നാല്‍ പര്‍വ്വതേശ്വരന്‍ അവന്‍റെ ചുമലില്‍ തൊട്ടുകൊണ്ട് അതില്‍നിന്ന് പിന്തിരിപ്പിച്ചു. “ആയുര്‍വതി ലോകത്തിലേക്കും മികച്ച ചികിത്സകയാണ് ശിവന്‍. അവളെ അവളുടെ ജോലി ചെയ്യാന്‍ അനുവദിക്ക്.”
ശിവന്‍ പര്‍വ്വതേശ്വരനെ നോക്കി. തന്‍റെ വികാരങ്ങളെ നിയന്ത്രിക്കുകയെന്ന ജോലി അഭിനന്ദനാര്‍ഹമായി ചെയ്തുകൊണ്ടിരിക്കുകയായിരുന്നു അദ്ദേഹം. എന്നാല്‍ പര്‍വ്വതേശ്വരന്‍റെ കണ്ണുകളിലേക്ക് ഒരുവട്ടം നോക്കിയപ്പോള്‍തന്നെ തന്നെപ്പോലെ അദ്ദേഹവും സതിയെക്കുറിച്ചോര്‍ത്തു ദുഃഖിക്കുന്നുണ്ടെന്ന് ശിവനു മനസ്സിലായി. ഒരുപക്ഷേ, സതിയുടെ അഗ്നിപരീക്ഷക്കു മുന്‍പുണ്ടായിരുന്ന ഉല്‍ക്കണ്ഠയേക്കാള്‍ വളരെയധികം. പെട്ടെന്ന് ഒരു ചിന്ത ശിവന്‍റെ മനസ്സിലേക്ക് കടന്നുവന്നു. അവന്‍ തിരിഞ്ഞ് അതിവേഗം ഏറ്റവും അടുത്തുള്ള നാഗന്‍റെ മൃതശരീരത്തിനു നേര്‍ക്ക് കുതിച്ചു. കുനിഞ്ഞുനിന്നുകൊണ്ട് അവന്‍ ആ ശരീരത്തിന്‍റെ വലതുകൈത്തണ്ട പരിശോധിച്ചു. അവിടെ യാതൊന്നും കാണാന്‍ കഴിയാത്തതിനാല്‍ അവന്‍ മറ്റൊരു നാഗന്‍റെ ശവത്തിനടുത്തേക്കു നടന്നു.
അതേസമയം പര്‍വ്വതേശ്വരന്‍ തന്‍റെ അസ്വസ്ഥമായ മനസ്സിനെ നിയന്ത്രണത്തിലൊതുക്കിയെടുത്തശേഷം അടുത്ത കര്‍ത്തവ്യങ്ങളെക്കുറിച്ച് ആലോചിക്കാന്‍ തുടങ്ങി. അദ്ദേഹം വ്രകനെ അടുത്തുവിളിച്ചുകൊണ്ട് നിര്‍ദ്ദേശിച്ചു. “യുദ്ധത്തടവുകാര്‍ക്ക് കാവലേര്‍പ്പെടുത്തുക. ചന്ദ്രവംശികളടക്കം പരിക്കേറ്റ സൈനികര്‍ക്ക് ചികിത്സ നല്കുവാന്‍ വൈദ്യസഹായം ഏര്‍പ്പാടു ചെയ്യുക.”
“പരിക്കേറ്റ ചന്ദ്രവംശികള്‍ വിഷം കഴിച്ചു, പ്രഭോ.” വ്രകന്‍ പറഞ്ഞു. “ജീവനോടെ പിടിക്കപ്പെടാന്‍ അവര്‍ ഒരിക്കലും ആഗ്രഹിക്കുന്നില്ലെന്ന് അങ്ങേക്കറിയാമല്ലോ.”
അയാളുടെ വിശദീകരണം കേള്‍ക്കാന്‍ താല്പര്യമില്ലെന്ന് മുന്നറിയിപ്പ് നല്കുംവിധം പര്‍വ്വതേശ്വരന്‍ വ്രകനെ രൂക്ഷമായി നോക്കി. വ്രകന്‍ താന്‍ പറഞ്ഞ ജോലി ചെയ്താല്‍മാത്രം മതി എന്നായിരുന്നു അതിന്‍റെ അര്‍ത്ഥം
“ശരി പ്രഭോ.” പര്‍വ്വതേശ്വരന്‍റെ നിശ്ശബ്‍ദമായ ഉത്തരവ് മനസ്സിലാക്കിക്കൊണ്ട് വ്രകന്‍ പറഞ്ഞു.
“പ്രത്യാക്രമണത്തിന്‍റെ ഒരു വ്യൂഹം ചമയ്ക്കണം.” പര്‍വ്വതേശ്വരന്‍ തുടര്‍ന്നു. അപ്പോഴേക്കും അദ്ദേഹത്തിന്‍റെ മനസ്സ് സതിയുടെ അവസ്ഥയെന്തായെന്നറിയാനുള്ള ഉല്‍ക്കണ്ഠയിലേക്ക് മടങ്ങിപ്പോയിരുന്നു. “പിന്നെ…”
തന്‍റെ മേധാവിയുടെ സന്ദേഹംകണ്ട് അതിശയിച്ചുപോയ വ്രകന്‍ പര്‍വ്വതേശ്വരനെ നോക്കി. മുന്‍പൊരിക്കലും അദ്ദേഹം സന്ദേഹിക്കുന്നത് വ്രകന്‍ കണ്ടിട്ടില്ല. പക്ഷേ ഒന്നും പറയാതിരിക്കുവാനുള്ള വകതിരിവ് വ്രകന്‍ പുലര്‍ത്തി. യജമാനന്‍ അദ്ദേഹത്തിന്‍റെ പ്രസ്താവന പൂര്‍ത്തിയാക്കുന്നതിനായി വ്രകന്‍ കാത്തുനിന്നു.
“പിന്നെ….” പര്‍വ്വതേശ്വരന്‍ തുടര്‍ന്നു. “ക്ഷേത്രത്തിനകത്ത് ഇപ്പോഴും ദൂതയക്കാന്‍ പറ്റിയ പ്രാവുകള്‍ ജീവനോടെ ശേഷിപ്പുണ്ടാകും. ദേവഗിരിയിലേക്ക് ചുവന്ന നിറത്തിലുള്ള ഒരു ലിഖിതം കൊടുത്തുവിടുക. ചക്രവര്‍ത്തിക്ക്. സതി രാജകുമാരിക്ക് ഗുരുതരമായി മുറിവേറ്റിരിക്കുന്നു എന്ന് അറിയിക്കുക.
വ്രകന്‍ വിശ്വസിക്കാനാകാതെ മുഖമുയര്‍ത്തി നോക്കി. സതിയെക്കുറിച്ച് അയാള്‍ കേട്ടിട്ടുണ്ടായിരുന്നില്ല. എന്നാല്‍ അയാള്‍ ഒന്നും മിണ്ടാതിരുന്നത് ബുദ്ധിയായി.
“രാജകുമാരിക്ക് അഗ്നിബാണമേറ്റുവെന്ന് ചക്രവര്‍ത്തിയെ അറിയിക്കുക.” പര്‍വ്വതേശ്വരന്‍ തുടര്‍ന്നു.
“ഓ, ദേവേന്ദ്രാ!” തന്‍റെ നടുക്കം നിയന്ത്രിക്കാനാവാതെ വ്രകന്‍ പറഞ്ഞുപോയി.
“ഉടന്‍ ഇതു ചെയ്യണം, ദളപതേ!” പര്‍വ്വതേശ്വരന്‍ മുരണ്ടു.
“ശരി പ്രഭോ” തളര്‍ന്നമട്ടിലുള്ള സലാം നല്കിക്കൊണ്ട് വ്രകന്‍ പറഞ്ഞു.
അതിനിടയില്‍ ശിവന്‍ നാലുനാഗന്മാരുടെ കൈത്തണ്ട പരിശോധിച്ചിരുന്നു. ശിവന്‍ നേരത്തെ മനസ്സിലാക്കിയിരുന്ന സര്‍പ്പാകൃതിയില്‍ ഓം എന്ന് രൂപകല്പന ചെയ്ത തുകല്‍കൊണ്ടുള്ള കങ്കണം അവരുടെയാരുടേയും കൈത്തണ്ടയിലില്ലായിരുന്നു. അവന്‍ അവസാനത്തെ നാഗന്‍റെ അടുത്തെത്തി. സതിയെ അസ്ത്രമയച്ച് മുറിവേല്പിച്ചവന്‍. ശിവന്‍ വെട്ടിമുറിച്ച ആ നികൃഷ്‍ടന്‍. കടുത്ത വെറുപ്പോടെ ശിവന്‍ ആ ശരീരത്തില്‍ ആഞ്ഞ് ചവിട്ടിക്കൊണ്ട് അയാളുടെ കൈത്തണ്ട പരിശോധിച്ചു. അറ്റുപോയ അവയവങ്ങള്‍ കണ്ടെത്തുവാന്‍ ശിവന് അല്പസമയം വേണ്ടിവന്നു. അതുകണ്ടെത്തിയ ശിവന്‍ അയാളുടെ കൈത്തണ്ട ഉയര്‍ത്തിയെടുത്തു. അതില്‍ തുകലിന്‍റെ കങ്കണമില്ലായിരുന്നു. ശിവന്‍ ഉദ്ദേശിച്ച ആളായിരുന്നില്ല അത്.
ശിവന്‍ മടങ്ങിയെത്തിയപ്പോള്‍ പര്‍വ്വതേശ്വരന്‍ കുടിലിനു പുറത്തിട്ടിരുന്ന ഒരു പീഠത്തില്‍ ഇരിപ്പുണ്ടായിരുന്നു. സങ്കടം നിയന്ത്രിക്കാനാവാതെ കരഞ്ഞുകൊണ്ട് കൃതിക കുടിലിന്‍റെ വാതില്ക്കല്‍ നില്പുണ്ടായിരുന്നു. വീരഭദ്രന്‍ അവളെ സാന്ത്വനിപ്പിക്കുവാന്‍ ശ്രമിച്ചു. പ്രക്ഷുബ്‍ധമായ മനസ്സോടെ നന്തി വീരഭദ്രനടുത്ത്നിന്നു. അയാളുടെ മുഖം ഞെട്ടിത്തരിച്ച് ശൂന്യമായിരുന്നു. പര്‍വ്വതേശ്വരന്‍ ശിവനെ നോക്കി തൊട്ടപ്പുറത്ത് ഒഴിഞ്ഞുകിടന്നിരുന്ന പീഠത്തിലിരിക്കുവാന്‍ വിളറിയ പുഞ്ചിരിയോടെ ആംഗ്യംകാട്ടി. തന്‍റെ മനസ്സ് നിയന്ത്രണവിധേയമാണെന്നു കാണിക്കുവാനായി അദ്ദേഹം വീറുറ്റ പരിശ്രമം നടത്തിക്കൊണ്ടിരുന്നു. സാവധാനം ആ പീഠത്തില്‍ ഇരിപ്പുറപ്പിച്ച ശിവന്‍ ആയുര്‍വതി പുറത്തുവരുന്നതും കാത്ത് അകലെയെവിടേക്കോ നോക്കിക്കൊണ്ടിരുന്നു.

“അസ്ത്രം ഞങ്ങള്‍ നീക്കം ചെയ്തുകഴിഞ്ഞു പ്രഭോ.” ആയുര്‍വതി പറഞ്ഞു.
ശിവനും പര്‍വ്വതേശ്വരനും കുടിലിനകത്ത്, അബോധാവസ്ഥയില്‍കിടക്കുന്ന സതിയെ നോക്കിനില്ക്കുകയായിരുന്നു. മറ്റാരേയും അകത്തേക്കു പ്രവേശിപ്പിച്ചിരുന്നില്ല. സതിക്ക് ഒരുതരത്തിലും അണുബാധയുണ്ടാകാന്‍ പാടില്ലെന്ന് ആയുര്‍വതി നിഷ്കര്‍ഷിച്ചിരുന്നു. വൈദ്യശാസ്ത്രത്തില്‍ അതിനിപുണയായിരുന്ന ആയുര്‍വതിയോട് ഈ കാര്യത്തില്‍ തര്‍ക്കിക്കുവാന്‍ ആര്‍ക്കും ധൈര്യമുണ്ടായിരുന്നില്ല. പരിക്കേറ്റ മറ്റ് സൂര്യവംശി സൈനികരെ ശുശ്രൂഷിക്കുവാനായി മസ്ത്രകും ധ്രുവിണിയും മറ്റു വൈദ്യന്മാര്‍ക്കൊപ്പം സഹായികളായി ചേര്‍ന്നു.
സതിയെ കിടത്തിയിരുന്ന കട്ടിലിന്‍റെ വലതുഭാഗത്തേക്ക് ശിവന്‍ തിരിഞ്ഞു. അസ്ത്രം പുറത്തെടുക്കുവാനായി സതിയുടെ ആന്തരാവയവങ്ങള്‍ നിവര്‍ത്തുവാനുപയോഗിച്ച ചോരപുരണ്ട കൊടില്‍ ശിവന്‍ കണ്ടു. ഇനി ആ കൊടില്‍ ഒരിക്കലും ഉപയോഗിക്കുകയില്ല. ആ കൊടിലില്‍ അഗ്നിബാണത്തില്‍ നിന്നുള്ള വിഷം ബാധിച്ചിട്ടുണ്ടാകും. എത്ര ചൂടാക്കിയാലും രാസവസ്തുക്കള്‍ ഉപയോഗിച്ചാലും ആ ഉപകരണം സുരക്ഷിതമോ വിഷവിമുക്തമോ ആയിത്തീരുകയില്ല. ആ കൊടിലിനടുത്തായി ആര്യവേപ്പിലയില്‍ പൊതിഞ്ഞ് അഗ്നിബാണം കിടപ്പുണ്ടായിരുന്നു. ഒരു ദിവസം മുഴുവന്‍ അത് അങ്ങനെ സൂക്ഷിക്കും. അതിനുശേഷം അതുകൊണ്ട് കുഴപ്പമൊന്നുമുണ്ടാകില്ലെന്ന് ഉറപ്പുവരുത്തുവാനായി ആഴത്തില്‍ കുഴിയെടുത്ത് അതിലിട്ട് മൂടും.
ഈറനാര്‍ന്ന കണ്ണുകളോടെ ശിവന്‍ ആയുര്‍വതിയെ നോക്കി. തന്‍റെ മനസ്സില്‍ ജ്വലിച്ചു കഴിഞ്ഞ ചോദ്യം ചോദിക്കുവാനുള്ള കരുത്ത് അവനു കണ്ടെത്താനായില്ല.
“ഞാന്‍ അങ്ങയോട് അസത്യം പറയുകയില്ല പ്രഭോ.” വൈദ്യന്മാര്‍ പതിവായി ചെയ്യാറുള്ളതുപോലെ ഇത്തരം സാഹചര്യങ്ങളില്‍ കരുത്താര്‍ജ്ജിക്കുവാനുള്ള മാര്‍ഗ്ഗമെന്ന നിലയില്‍ നിസ്സംഗത പുലര്‍ത്തിക്കൊണ്ട് ആയുര്‍വതി പറഞ്ഞു “ഇപ്പോഴത്തെ അവസ്ഥ നന്നായി തോന്നുന്നില്ല. ഏറ്റവും പ്രധാനപ്പെട്ട അവയവങ്ങളില്‍ അഗ്നിബാണമേറ്റവരാരുംതന്നെ ജീവിച്ചിരുന്നതായി ചരിത്രമില്ല. പനിയോടെയാണ് ഈ വിഷത്തിന്‍റെ ബാധ ആരംഭിക്കുന്നത്. അതോടെ അവയവങ്ങള്‍ ഒന്നിനുപിറകെ ഒന്നായി പ്രവര്‍ത്തനരഹിതമായിത്തീരും.”
നിസ്സഹായതയോടെ ശിവന്‍ സതിയെ നോക്കി. പിന്നെ യാചിക്കുന്ന മട്ടില്‍ അവന്‍ ആയുര്‍വതിയെ നോക്കി. കണ്ണീരടക്കാനും വികാരം നിയന്ത്രിക്കുവാനും ആയുര്‍വതി പാടുപെടുന്നുണ്ടായിരുന്നു. അവള്‍ നിയന്ത്രണം വിട്ട് പെരുമാറാന്‍ പാടില്ലായിരുന്നു. അടുത്ത കുറച്ചു മണിക്കൂറുകള്‍ക്കുള്ളില്‍ അവള്‍ക്ക് നിരവധി ജീവന്‍ രക്ഷിക്കേണ്ടതുണ്ട്.
“ഞാന്‍ ഖേദിക്കുന്നു, സ്വാമി” ആയുര്‍വതി പറഞ്ഞു. “പക്ഷേ, ഇതിന് യഥാര്‍ത്ഥത്തില്‍ ചികിത്സയില്ല. അവളുടെ അന്ത്യം കൂടുതല്‍ അനായാസമാക്കുവാന്‍ നമുക്ക് ചില ഔഷധങ്ങള്‍ കൊടുക്കാമെന്നു മാത്രം.”
ശിവന്‍ ആയുര്‍വതിയെ രൂക്ഷമായി നോക്കി. “നമ്മള്‍ വിട്ടുകൊടുക്കുന്നില്ല! ഞാന്‍ പറഞ്ഞത് വ്യക്തമായോ?”
ശിവന്‍റെ കണ്ണുകളെ നേരിടാനാവാതെ ആയുര്‍വതി തറയിലേക്കു നോക്കിനിന്നു.
“പനി നിയന്ത്രണാധീനമായെങ്കില്‍ അവളുടെ അവയവങ്ങള്‍ക്ക് തകരാറൊന്നും സംഭവിക്കുകയില്ല, അല്ലേ?” ആശയുടെ ചെറുകിരണം മനസ്സിലുദിച്ചതുപോലെ ശിവന്‍ ചോദിച്ചു.
ആയുര്‍വതി കണ്ണുകളുയര്‍ത്തി “അതെ, പ്രഭോ.” അവള്‍ പറഞ്ഞു “പക്ഷേ, അതൊരു അവസാന പരിഹാരമല്ല. അഗ്നിബാണമേറ്റതിന്‍റെ ഫലമായുണ്ടാവുന്ന പനിയെ താമസിപ്പിക്കാനാവും. പക്ഷേ, ഇല്ലാതാക്കാനാവില്ല. പനി നിയന്ത്രിക്കാനായി നമ്മള്‍ ശ്രമിച്ചാലും ഔഷധസേവ നിര്‍ത്തിക്കഴിഞ്ഞാല്‍ കൂടുതല്‍ ശക്തിയോടെ അത് മടങ്ങിവരും.”
“എങ്കില്‍ നമുക്കാ പനി എന്നന്നേക്കുമായി ഇല്ലാതാക്കാം!” ശിവന്‍ അലറി. “വേണമെങ്കില്‍ ജീവിതകാലം മുഴുവനും ഞാന്‍ അവളുടെ അടുത്തിരിക്കാം. പനി ഉയരുകയില്ല!”
ആയുര്‍വതിക്ക് ശിവനോടെന്തോ പറയണമെന്നുണ്ടായിരുന്നു. എന്നാല്‍ അത് പറയാതിരിക്കുന്നതാണ് നല്ലതെന്ന് അവള്‍ക്കു തോന്നി. മണിക്കൂറുകള്‍ക്കകം അവള്‍ ശിവന്‍റെ അടുത്തേക്ക് മടങ്ങിവരും. സതിയെ രക്ഷിക്കാനാവില്ലെന്ന് അവള്‍ക്കറിയാം. അത് അസാധ്യമായിരുന്നു. നിഷ്ഫലമായ ഈ ചര്‍ച്ചക്കുവേണ്ടി സമയം പാഴാക്കുകയാണ്. ഈ സമയം മറ്റുള്ളവരുടെ ജീവന്‍ രക്ഷിക്കാനായി ഉപയോഗപ്പെടുത്താം.
“ശരി അങ്ങനെയാവട്ടെ സ്വാമീ.” ആയുര്‍വതി പ്രതിവചിച്ചു. സതിക്ക് പനി താഴുവാനുള്ള മരുന്ന് അവര്‍ പെട്ടെന്നുതന്നെ നല്കി. കുറച്ചു സമയത്തേക്ക് ഇത് പനിയെ നിയന്ത്രിച്ചുകൊള്ളും.
പുറകില്‍നിന്നിരുന്ന പര്‍വ്വതേശ്വരനെ അവള്‍ ഞൊടിയിടനേരം നോക്കി. പനി നിയന്ത്രിച്ചുനിര്‍ത്തിയാല്‍ സതിയുടെ വേദനയുടെ ദൈര്‍ഘ്യം കൂടുകയേ ഉള്ളു എന്ന് അദ്ദേഹത്തിനറിയാം. എന്നാല്‍ ശിവന് അനുഭവപ്പെട്ട പ്രത്യാശയുടെ കിരണം പങ്കിടാന്‍ പര്‍വ്വതേശ്വരന്‍ തയ്യാറായി.
“പ്രഭോ അങ്ങേക്കും മുറിവേറ്റിട്ടുണ്ട്.” ശിവനെ നോക്കിക്കൊണ്ട് ആയുര്‍ വതി പറഞ്ഞു. “അങ്ങയുടെ മുറിവ് കെട്ടിയശേഷം ഞാന്‍ പോയ്ക്കൊള്ളാം.”
“എനിക്കു കുഴപ്പമൊന്നുമില്ല.” അണുവിടപോലും സതിയില്‍നിന്ന് കണ്ണെടുക്കാതെ ശിവന്‍ പറഞ്ഞു.
“അല്ല സ്വാമീ, അങ്ങനെയല്ല.” ആയുര്‍വതി തീര്‍ത്തുപറഞ്ഞു “അങ്ങയുടെ മുറിവുകള്‍ ആഴമുള്ളവയാണ്. അവയ്ക്ക് അണുബാധയേറ്റാല്‍ അത് വലിയ അപകടമുണ്ടാക്കും.”
ശിവനതിന് മറുപടി പറഞ്ഞില്ല. സതിയെ നോക്കിക്കൊണ്ട് ആയുര്‍വതി പറഞ്ഞതെല്ലാം തള്ളിക്കളയുന്ന മട്ടില്‍ ശിവന്‍ കൈ വീശി.
“ശിവന്‍” ആയുര്‍വതി ഒച്ചവെച്ചു. ശിവന്‍ അവളെ നോക്കി. “അങ്ങേക്ക് സുഖമില്ലാതായാല്‍ പിന്നെ സതിയെ പരിചരിക്കാന്‍ അങ്ങേക്കു കഴിയില്ല.”
ആ കടുത്ത സ്വരത്തിന് ഉദ്ദേശിച്ച ഫലമുണ്ടായി. ശിവന്‍ അവിടെ അനങ്ങാതിരുന്നപ്പോള്‍ ആയുര്‍വതി അവന്‍റെ മുറിവുകളില്‍ മരുന്നുവെച്ചു കെട്ടി. പിന്നെ പര്‍വ്വതേശ്വരന്‍റെ മുറിവുകളില്‍കൂടി മരുന്നുവെച്ചുകെട്ടിയ ശേഷം ആയുര്‍വതി പുറത്തേക്കിറങ്ങി.

കുടിലില്‍ കത്തിച്ചുവെച്ചിരുന്ന പ്രഹാരദീപത്തിനു നേരെ ശിവന്‍ കണ്ണുകളയച്ചു. ആയുര്‍വതി അസ്ത്രം നീക്കംചെയ്തിട്ടിപ്പോള്‍ മൂന്നു നാഴിക പിന്നിട്ടിരിക്കുന്നു. മുറിവേറ്റ സൈനികരുടെ കാര്യങ്ങള്‍ അന്വേഷിക്കുവാനും ഒരു താവളം സ്ഥാപിക്കുന്നതിനുള്ള ഏര്‍പ്പാടുകള്‍ ചെയ്യുവാനുമായി പര്‍വ്വതേശ്വരന്‍ പുറത്തേക്കിറങ്ങി. ആ സൈനികസംഘം കൂഞ്ചില്‍ കുറച്ചുകാലം തമ്പടിക്കുവാന്‍ തീരുമാനിച്ചിരുന്നതിനാലാണ് ഒരു സൈനിക താവളം സ്ഥാപിക്കുന്നതിനുള്ള തീരുമാനമുണ്ടായത്. അതായിരുന്നു പര്‍വ്വതേശ്വരന്‍റെ രീതി. മോശപ്പെട്ട ഒരു സാഹചര്യം നേരിടേണ്ടിവന്നാല്‍ പര്‍വ്വതേശ്വരന്‍ അതിനെക്കുറിച്ചോര്‍ത്ത് തല പുണ്ണാക്കുവാന്‍ മിനക്കെടാറില്ല. പകരം തിരക്കുപിടിച്ച ജോലിയില്‍ ഏര്‍പ്പെടുന്നതോടെ അതിനെക്കുറിച്ചു ചിന്തിക്കുവാന്‍ അദ്ദേഹത്തിന് സമയം കിട്ടാതെ വരും.
ശിവന്‍ വ്യത്യസ്തനായിരുന്നു. നിരവധി വര്‍ഷങ്ങള്‍ക്കുമുന്‍പ് ദുഷ്കരമായ സാഹചര്യങ്ങളില്‍നിന്ന് താന്‍ ഒളിച്ചോടുകയില്ലെന്ന് അവന്‍ പ്രതിജ്ഞ ചെയ്തിരുന്നു. അവന് യാതൊന്നും ചെയ്യാന്‍ സാധിക്കുന്നില്ലെങ്കില്‍പോലും. സതിയുടെ സമീപത്തുനിന്നും അവന്‍ ഒരുനിമിഷം പോലും മാറിനിന്നില്ല. രോഗം ഭേദമാകുന്നതും കാത്ത് അവന്‍ അവളുടെ സമീപംതന്നെ ഇരുന്നു. അവളുടെ രോഗം ഭേദമാകുമെന്നുതന്നെ അവന്‍ പ്രതീക്ഷിച്ചു. അവളുടെ രോഗം ഭേദമാകണേയെന്ന് അവന്‍ പ്രാര്‍ത്ഥിച്ചു.
“ശിവന്‍….” കഷ്‍ടിച്ച് കേള്‍ക്കാന്‍ മാത്രം പോന്ന ഒരു മന്ത്രണം ആ നിശ്ശബ്‍ദതയെ ഭഞ്ജിച്ചു.
ശിവന്‍ സതിയുടെ മുഖത്തേക്കു നോക്കി. അവളുടെ കണ്ണുകള്‍ കഷ്‍ടിച്ചു മാത്രം തുറന്നിരുന്നു. വേര്‍തിരിച്ചറിയാന്‍ മാത്രം വിധത്തില്‍ അവളുടെ കൈകള്‍ അനങ്ങി. അവന്‍ ഇരിപ്പിടം കുറച്ചുകൂടി അവളുടെ ശയ്യയ്ക്കടുത്തേക്ക് നീക്കിയിട്ടു. അവളെ തൊടാതിരിക്കാന്‍ അവന്‍ പ്രത്യേകം ശ്രദ്ധിച്ചു.
“ഞാന്‍ ഖേദിക്കുന്നു.” ശിവന്‍ നിലവിളിച്ചു. “ഞാനൊരിക്കലും നിന്നെയീ യുദ്ധത്തിലേക്ക് വലിച്ചിഴക്കരുതായിരുന്നു.”
“അരുത്, അരുത്.” സതി പിറുപിറുത്തു. “അങ്ങ് ചെയ്തത് ശരിയാണ്. ഞങ്ങളെ വിജയത്തിലേക്ക് നയിക്കുവാനും ദുഷ്‍ടശക്തികളെ സംഹരിക്കാനുമാണ് അങ്ങ് മെലൂഹയിലെത്തിയിട്ടുള്ളത്. അങ്ങ് ആ കടമ നിര്‍വ്വഹിച്ചു.”
ദുഃഖത്തിനടിപ്പെട്ട് ശിവന്‍ സതിയെത്തന്നെ നോക്കിക്കൊണ്ടുനിന്നു. തന്‍റെ അവസാനനിമിഷങ്ങള്‍ അടുത്തുകൊണ്ടിരിക്കുകയാണെന്നു മനസ്സിലാക്കിയ സതി തനിക്കു കഴിയാവുന്നവിധം ശിവനെ തന്‍റെ ഉള്ളിലേക്കാവാഹിക്കുവാന്‍ ശ്രമിച്ചുകൊണ്ടിരുന്നു. അതിനായി അവള്‍ കണ്ണുകള്‍ കഴിയാവുന്നിടത്തോളം വിടര്‍ത്തിപ്പിടിച്ചു. ഒരാത്മാവിന്‍റെ മോഹങ്ങള്‍ക്ക് മരണം അന്ത്യംകുറിക്കുന്നു. വിരോധാഭാസമെന്നു പറയട്ടെ ചില സന്ദര്‍ഭങ്ങളില്‍ ആ അന്ത്യം തന്നെ ഏതൊരു വിരുദ്ധശക്തിയേയും വെല്ലുവിളികളേയും നേരിടാനുള്ള ശക്തിപകരുന്നു. ഏറെക്കാലമായി നിഷേധിക്കപ്പെട്ട സ്വപ്നം പ്രകടിപ്പിക്കുവാനും അത് അവസരമൊരുക്കുന്നു.
“എനിക്കു പോകാനുള്ള സമയമായി, ശിവന്‍.” സതി പിറുപിറുത്തു. “പക്ഷേ പോകുന്നതിനുമുന്‍പ്, ഞാന്‍ അനുഭവിച്ച ഏറ്റവും ആഹ്ലാദകരമായ കാലമായിരുന്നു എന്‍റെ ജീവിതത്തിന്‍റെ ഏറ്റവും അവസാനത്തെ മാസങ്ങള്‍ എന്ന കാര്യം അങ്ങയോട് തുറന്നുപറയാന്‍ ഞാനാഗ്രഹിക്കുന്നു.”
നനവാര്‍ന്ന കണ്ണുകളോടെ ശിവന്‍ സതിയെ നോക്കിക്കൊണ്ടിരുന്നു. അവന്‍റെ കൈകള്‍ സ്വയം ചലനശേഷി വീണ്ടെടുത്തതുപോലെ സതിയുടെ നേരെ നീങ്ങി. കൃത്യസമയത്ത് അവനതിന് തടയിട്ടു.
“അങ്ങ് വളരെ മുന്‍പേ എന്‍റെ ജീവിതത്തിലേക്കു വരേണ്ടതായിരുന്നുവെന്ന് ഞാന്‍ ആഗ്രഹിക്കുന്നു.” സ്വയം അംഗീകരിക്കാത്ത ഒരു രഹസ്യം സതി പുറത്തുവിട്ടു. “എങ്കില്‍ എന്‍റെ ജീവിതം ഏറെ വ്യത്യസ്തമായിത്തീരുമായിരുന്നു.”
സങ്കടത്തിനു പുറത്തുപോകാനുള്ള ഒരു മാര്‍ഗ്ഗം തേടി നടന്നിരുന്ന ശിവന്‍റെ കണ്ണുകള്‍ സ്വയം നിയന്ത്രിക്കാന്‍ പാടുപെട്ടു.
“ഞാനിത് മുന്‍പേ പറയേണ്ടതായിരുന്നു.” സതി മന്ത്രിച്ചു. “കാരണം ആദ്യമായാണ് ഞാനിത് പറയുന്നതെങ്കിലും ഒരുപക്ഷേ, ഇതെന്‍റെ അവസാനത്തെ വാക്കുകളായിരിക്കും.”
ശിവന്‍ സതിയെത്തന്നെ നോക്കിക്കൊണ്ടിരുന്നു. അവന്‍റെ ശബ്‍ദം തൊണ്ടയില്‍ തടഞ്ഞു.
സതി ശിവന്‍റെ കണ്ണുകളില്‍ ആര്‍ദ്രമായി നോക്കി പതിയെ മന്ത്രിച്ചു “ഞാന്‍ നിന്നെ പ്രണയിക്കുന്നു.”
അണപൊട്ടിയൊഴുകിയ കണ്ണീര്‍ ശിവന്‍റെ ദുഃഖാര്‍ത്തമായ കവിളിലൂടെ പെയ്തിറങ്ങി.
“ഏറ്റവും കുറഞ്ഞത് ഒരു നൂറ്റാണ്ടുകാലത്തേക്കെങ്കിലും നീയീ വാക്കുകള്‍ ആവര്‍ത്തിച്ചുകൊണ്ടിരിക്കും.” ശിവന്‍ തേങ്ങി. “നീ ഇനി എങ്ങോട്ടും പോകുന്നില്ല. വേണ്ടിവന്നാല്‍ ഞാന്‍ മൃത്യുദേവനുമായി പോരാടും. നീ എവിടേക്കും പോകുന്നില്ല.”
സങ്കടത്തോടെ പുഞ്ചിരിച്ചുകൊണ്ട് സതി തന്‍റെ കൈപ്പടം ശിവന്‍റെ കൈയില്‍വെച്ചു. അവളുടെ കൈ പൊള്ളുന്നുണ്ടായിരുന്നു. പനി അതിന്‍റെ ആക്രമണമാരംഭിച്ചുകഴിഞ്ഞിരുന്നു.