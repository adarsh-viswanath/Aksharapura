അധ്യായം പത്ത്
മൂടുപടമിട്ട രൂപം മടങ്ങിയെത്തുന്നു

മന്ദരപര്‍വ്വതത്തിന്‍റെ നിഗൂഢതയില്‍നിന്ന് പുറത്തേക്ക് വളരെ ശ്രദ്ധാപൂര്‍വ്വം വെട്ടിയുണ്ടാക്കിയ പാതയില്‍നിന്ന് ആ യാത്രാസംഘം പുറത്തുവന്നപ്പോള്‍, അല്പനിമിഷനേരത്തേക്ക് രഥമൊന്ന് നിര്‍ത്തുവാന്‍ വീരിണി അപേക്ഷിച്ചു. വീരിണി, സതി, ശിവന്‍, നന്തി എന്നിവര്‍ മുട്ടുകുത്തി പര്‍വ്വതത്തെ നമസ്കരിച്ചശേഷം ആ പര്‍വ്വതം തുടര്‍ന്നു നല്കിക്കൊണ്ടേയിരിക്കുന്ന ഔദാര്യത്തിനു വേണ്ടി പ്രാര്‍ത്ഥിച്ചു. അവര്‍ പ്രാര്‍ത്ഥന പൂര്‍ത്തിയാക്കുന്നതും കാത്ത് വലിയ മീശയും താടിയുമുള്ള ഭബ്രാവ്യന്‍ എന്ന അരിഷ്‍ടനേമി ജാഗ്രതയോടെ അവരെ നിരീക്ഷിച്ചുകൊണ്ടുനിന്നു.
അല്പനേരം കഴിഞ്ഞപ്പോള്‍ കഷ്‍ടിച്ച് മറച്ചു പിടിക്കപ്പെട്ട അക്ഷമയോടെ ഭബ്രാവ്യന്‍ വീരിണിയുടെ അടുത്തുചെന്ന് പറഞ്ഞു. “മഹാറാണി, രഥത്തിലേക്ക് തിരികെ എഴുന്നെള്ളുവാനുള്ള സമയമായെന്നു തോന്നുന്നു.”
ആ പടനായകനെ നോക്കിക്കൊണ്ട് എഴുന്നേറ്റ വീരിണി തലയാട്ടി. സതിയും ശിവനും നന്തിയും അവരെ പിന്തുടര്‍ന്നു.

“അത് അവര്‍തന്നെ.” അകലെയുള്ളവസ്തുക്കള്‍ കാണുവാനുള്ള ഉപകരണം താഴെവെച്ച് തന്‍റെ യജമാനനോടായി വിശ്വദ്യുമ്നന്‍ പറഞ്ഞു. 
ആ യാത്രാസംഘത്തിന് കാണാനാവാത്ത വിധം സുരക്ഷിതമായ അകലത്തിലായിരുന്നു ആ പടയണിച്ചതുരം. പെട്ടെന്ന് കടന്നുചെല്ലാനാവാത്ത കനത്ത കാട് അവര്‍ക്ക് ഫലപ്രദമായ ഒരു കവചമായി വര്‍ത്തിച്ചു.
“അതെ.” മൂടുപടമിട്ട രൂപം പറഞ്ഞു. അയാളുടെ കണ്ണുകള്‍ ശിവന്‍റെ പേശീബലമുള്ള ശരീരത്തില്‍തന്നെ തങ്ങിനിന്നു. ആഴ്ചകള്‍ക്കുമുന്‍പ് ബ്രഹ്മക്ഷേത്രത്തില്‍വെച്ച് തന്നോടേറ്റുമുട്ടിയ ആ രൂപം തന്നെയാണതെന്ന് ഉപകരണത്തിന്‍റെ സഹായമില്ലാതെത്തന്നെ ആ മൂടുപടമിട്ട രൂപത്തിന് മനസ്സിലാക്കുവാന്‍ സാധിച്ചു. “അവന്‍ ഏതാ?”
“എനിക്കറിഞ്ഞുകൂടാ പ്രഭോ.”
“അവന്‍റെ മേല്‍ ഒരു കണ്ണുവേണം. കഴിഞ്ഞ തവണ നമ്മുടെ ആക്രമണം വിഫലമാക്കിയത് അവനാണ്.”
മുന്‍കൂട്ടി തയ്യാറെടുക്കാത്തതുമൂലമാണ് ആ പദ്ധതി പരാജയപ്പെട്ടതെന്ന് പറയുവാന്‍ വിശ്വദ്യുമ്നന്‍ ആഗ്രഹിച്ചിരുന്നു. വര്‍ണ്ണം സൂചിപ്പിക്കുന്ന മന്ത്രച്ചരട് കെട്ടിയിട്ടില്ലാത്ത ആ യുവാവിന് അതില്‍ വലിയ പ്രസക്തിയൊന്നുമുണ്ടായിരുന്നില്ല. യജമാനന്‍ മുന്നാലോചനയില്ലാതെ പെട്ടെന്ന് തീരുമാനമെടുക്കുന്നത് എന്തുകൊണ്ടാണെന്ന് വിശ്വദ്യുമ്നന് മനസ്സിലാവുന്നില്ല. അത് അദ്ദേഹത്തിന്‍റെ സ്വഭാവത്തിന് യോജിച്ചതല്ല. തന്‍റെ ഏറ്റവും പ്രധാനപ്പെട്ട ലക്ഷ്യം അടുത്തുവരുന്നു എന്ന ചിന്ത അദ്ദേഹത്തിന്‍റെ തീരുമാനങ്ങളെ പൊതിയുന്നുണ്ടായിരിക്കാം. എങ്കിലും വിശ്വദ്യുമ്നന്‍ തന്‍റെ ആലോചനകള്‍ മനസ്സില്‍തന്നെ സൂക്ഷിക്കാന്‍ തക്ക ബുദ്ധിയുള്ളവനായിരുന്നു. “ആക്രമിക്കുന്നതിന് ഏകദേശം ഒരു മണിക്കൂറോളം നമ്മള്‍ അവരെ പിന്തുടരണം, സ്വാമീ. അരിഷ്‍ടനേമി പടയാളികളില്‍നിന്നും സുരക്ഷിതമായ അകലം പാലിക്കാന്‍ അത് നമുക്ക് സൗകര്യം നല്കും. ഇതെല്ലാം മറികടന്ന് കാര്യം നിര്‍വ്വഹിച്ചശേഷം നമുക്ക് രാജ്ഞിയെ വിവരമറിയിക്കാം. നമുക്ക് വിവരം തന്നയാള്‍ പറയുന്നത് ശരിയാണെന്നും അറിയിക്കാം.”
“വേണ്ട. മന്ദരപര്‍വ്വതത്തില്‍ നിന്നും അരദിവസത്തെ ദൂരമെങ്കിലും അവര്‍ പിന്നിട്ട ശേഷം മതി നമ്മുടെ അടുത്ത നീക്കം. അതുവരെ നമുക്ക് കാത്തിരിക്കാം. സാഹചര്യം സൂചിപ്പിക്കുന്ന അടയാളസന്ദേശം നല്കുവാനുള്ള സംവിധാനങ്ങളുണ്ട്. അവരുടെ സഹായികള്‍ എത്തുന്നതിനുമുന്‍പ് നമുക്ക് നമ്മുടെ ദൗത്യം പൂര്‍ത്തിയാക്കണം.”
“ശരി പ്രഭോ.” യജമാനന്‍റെ തന്ത്രപരമായ പ്രതിഭയ്ക്ക് വലിയ മങ്ങലൊന്നും ഏറ്റിട്ടില്ലെന്ന് മനസ്സിലാക്കിയതിന്‍റെ സന്തോഷത്തോടെ വിശ്വദ്യുമ്നന്‍ പറഞ്ഞു. 
“പിന്നെ ഒരുകാര്യം. കാര്യങ്ങള്‍ പെട്ടെന്ന് പൂര്‍ത്തിയാക്കിയിരിക്കണം.” മൂടുപടം ധരിച്ച രൂപം പറഞ്ഞു. “നമ്മള്‍ കൂടുതല്‍ സമയമെടുക്കുന്തോറും കൂടുതല്‍ ആളുകള്‍ക്ക് പരിക്കു പറ്റും.”
“ശരി, പ്രഭോ.”

മൂന്നാമത്തെ യാമം ആയപ്പോള്‍ ആ യാത്രാസംഘം പാതിവഴിയിലെതുറസ്സായ ഒരു സ്ഥലത്ത് ഉച്ചയൂണിനായി യാത്ര നിര്‍ത്തിവെച്ചു. ഒരു മിന്നലാക്രമണം അസാധ്യമാക്കുന്നരീതിയില്‍ കുറേ ദൂരത്തേക്ക് ആ കാട് വെട്ടിത്തെളിച്ചിരുന്നു. രാജ്ഞിയുടെ തോഴിമാര്‍ പെട്ടെന്ന് ഭക്ഷണപ്പൊതികള്‍ തുറന്ന് ആ തുറസ്സായ സ്ഥലത്തിന്‍റെ മധ്യഭാഗത്തുവെച്ച് ഭക്ഷണം ചൂടാക്കിയെടുത്തു. രാജകീയ സംഘവും ശിവനും ആ യാത്രാസംഘത്തിന്‍റെ ഏറ്റവും അറ്റത്തായി ദേവഗിരിയിലേക്കുള്ള ദിശയിലായി ഇരിപ്പുണ്ടായിരുന്നു. ഭബ്രാവ്യന്‍ അല്പം കൂടി ഉയര്‍ന്ന സ്ഥലത്തു കയറിനിന്നുകൊണ്ട് ജാഗ്രത്തായ കഴുകന്‍ കണ്ണുകളോടെ ചുറ്റുഭാഗത്തും സൂക്ഷ്മനിരീക്ഷണം നടത്തുന്നുണ്ടായിരുന്നു. രാജകീയ സംഘത്തിനു പുറമെ പകുതിയോളം അരിഷ്‍ടനേമി സൈനികരും ഭക്ഷണം കഴിക്കാനിരുന്നപ്പോള്‍ മറ്റുള്ളവര്‍ കാവല്‍ നിരീക്ഷണം നടത്തി.
രണ്ടാംതവണ ചോറെടുക്കുന്ന നേരത്താണ് പാതയിലൊരിടത്ത് ചുള്ളിക്കമ്പുകളൊടിയുന്ന ശബ്‍ദം ശിവന്‍ കേട്ടത്. ഭക്ഷണമെടുക്കുന്നത് നിര്‍ത്തിവെച്ച് അടുത്ത ശബ്‍ദത്തിനായി അവന്‍ ശ്രദ്ധാപൂര്‍വ്വം കാതോര്‍ത്തു. പിന്നെ ശബ്‍ദമൊന്നും കേട്ടില്ല. അത് ഏതോ ഒളിയാക്രമണം നടത്താനെത്തിയിട്ടുള്ളവനാണെന്ന് സഹജവാസന ശിവനോടു മന്ത്രിച്ചു. തെറ്റുപറ്റിയെന്നു കണ്ടപ്പോള്‍ ശബ്‍ദമുണ്ടാക്കാതെ അനങ്ങാതിരിക്കുകയാണവന്‍. സതി ആ ശബ്‍ദം കേട്ടുവോ എന്നറിയാനായി ശിവന്‍ സതിയുടെ മുഖത്തേക്കു നോക്കി. അവളും ശ്രദ്ധാപൂര്‍വ്വം പാതയുടെ നേര്‍ക്ക് ശ്രദ്ധിക്കുന്നുണ്ടായിരുന്നു. ചുള്ളിക്കമ്പിനു മുകളിലെ പാദങ്ങളുടെ സമ്മര്‍ദ്ദം കുറഞ്ഞപ്പോള്‍ എന്തോ ചതയുന്ന ചെറിയൊരു ശബ്‍ദം ഉയര്‍ന്നു. വളരെ ശ്രദ്ധയോടെ അതിനുവേണ്ടിമാത്രം കാതോര്‍ക്കുന്നവര്‍ക്കല്ലാതെ മറ്റാര്‍ക്കും അത് കേള്‍ക്കാനാവില്ല.
പെട്ടെന്ന് കയ്യിലുണ്ടായിരുന്ന ഭക്ഷണത്തളിക താഴെവെച്ച് വാള്‍ ഊരിപ്പിടിച്ച് ശിവന്‍ പരിച പുറകില്‍ ചേര്‍ത്തുവെച്ചു. ആ യാത്രാ സംഘത്തിന്‍റെ മറുവശത്ത് നിലയുറപ്പിച്ചിരുന്ന ഭബ്രാവ്യന്‍ ശിവന്‍ വാള്‍ ഊരുന്നതു കണ്ടിരുന്നു. തല്‍ക്ഷണം വാളൂരിപ്പിടിച്ച് തയ്യാറായി നിന്ന അയാള്‍ തന്‍റെ അനുചരന്മാര്‍ക്ക് നിശ്ശബ്‍ദമായി അതിവേഗ സൂചനകള്‍ നല്കി. നിമിഷങ്ങള്‍ക്കുള്ളില്‍ യുദ്ധസജ്ജരാകാന്‍ കഴിവുള്ളവരായിരുന്നു അരിഷ്‍ടനേമികള്‍. വാള്‍ ഊരിപ്പിടിച്ചുകൊണ്ട് സതിയും നന്തിയും പോരാട്ടത്തിനു സജ്ജരായി നിലയുറപ്പിച്ചുകഴിഞ്ഞിരുന്നു.
പിന്നോട്ടു തിരിഞ്ഞുനോക്കാതെത്തന്നെ സതി വീരിണിയോട് ഇങ്ങനെ മന്ത്രിച്ചു “അമ്മ ഉടന്‍തന്നെ രഥത്തില്‍ കയറിയിരുന്ന് വാതിലുകളെല്ലാം അകത്തുനിന്ന് കുറ്റിയിടണം. തോഴിമാരെയും വാഹനത്തിനകത്ത് കടത്തിയിരുത്തണം. ആദ്യംതന്നെ കുതിരകളെ വാഹനത്തില്‍നിന്ന് അഴിച്ചു മാറ്റണം. നമ്മള്‍ തിരിഞ്ഞോടുന്നില്ല. ശത്രുവിന് അമ്മയെ തട്ടിക്കൊണ്ടുപോകുവാനുള്ള അവസരം നല്കുവാനും നമ്മള്‍ ഉദ്ദേശിക്കുന്നില്ല.”
“സതീ നീ എന്‍റെ കൂടെ വരൂ.” വീരിണി യാചിച്ചു. ആ സമയം വീരിണിയുടെ ദാസിമാര്‍ കുതിരകളെ വണ്ടിയുടെ നുകങ്ങളില്‍നിന്ന് മോചിപ്പിച്ചു.
“ഇല്ല. ഞാനിവിടെത്തന്നെ നില്ക്കും. വേഗമാകട്ടെ. നമുക്ക് സമയമില്ല.”
വീരിണി ദാസിമാരോടൊപ്പം വണ്ടിക്കുള്ളിലേക്കു കടന്ന് അതിന്‍റെ വാതിലുകള്‍ അകത്തുനിന്ന് അടച്ച് തഴുതിട്ടു.
അല്പം അകലെ ഭബ്രാവ്യന്‍ അനുചരനോടു പറഞ്ഞു “അവരുടെ തന്ത്രം എനിക്കറിയാം. തെക്കന്‍ അതിര്‍ത്തിയില്‍ വെച്ച് ഞാനീ ഭീരുക്കളെ കണ്ടിട്ടുള്ളതാണ്. അവരാദ്യം ഒരു ചാവേര്‍ സംഘത്തെ അയക്കും. അവര്‍ പിന്തിരിഞ്ഞോടുന്നതുപോലെ ഭാവിക്കും. എന്നിട്ട് നമ്മളെ അവരുടെ കെണിയില്‍ കൊണ്ടു ചാടിക്കും. നഷ്‍ടങ്ങളെക്കുറിച്ചൊന്നും എനിക്ക് വേവലാതിയില്ല. നമ്മളാ ജാരസന്തതികളെ പിന്തുടര്‍ന്നാക്രമിക്കും. ഒരെണ്ണത്തെപ്പോലും ബാക്കിവെക്കാതെ നമ്മളവരെ നശിപ്പിക്കും. അരിഷ്‍ടനേമികളുടെ ഇടയിലേക്കാണവര്‍ എത്തിപ്പെടുന്നത്. ആ തെറ്റിന് അവര്‍ വലിയ വില കൊടുക്കേണ്ടി വരും.”
ഇതിനിടയ്ക്ക് ശിവന്‍ സതിയോട് ശ്രദ്ധാപൂര്‍വ്വം മന്ത്രിച്ചു “അവരെന്തോ വലിയ ഉദ്ദ്യേശം വെച്ചാണ് വരുന്നത്. രാജകുടുംബത്തേക്കാള്‍ പ്രധാനപ്പെട്ട ഒരു സാധ്യത ഇവിടെ വേറെയില്ല. ഭവതി കൂടി ആ വാഹനത്തില്‍ കയറി ഇരിക്കുന്നതാണ് നല്ലതെന്ന് തോന്നുന്നില്ലേ?”
സതിയുടെ കണ്ണുകള്‍ അദ്ഭുതത്തോടെ ശിവന്‍റെ നേര്‍ക്ക് പാഞ്ഞു ചെന്നു. അതിനെ നിഷേധിക്കുന്ന ഒരു നോട്ടം ശിവനു നേര്‍ക്കു പായിക്കുന്നതിനുമുന്‍പേ അവളുടെ മുഖത്ത് വേദന നിറഞ്ഞ ഒരു ഭാവം മിന്നിമറഞ്ഞിരുന്നു. “ഞാന്‍ പോരാടാന്‍ പോവുകയാണ്….” അവള്‍ പറഞ്ഞു.
ഇവള്‍ക്കെന്തു കുഴപ്പമാണ് സംഭവിച്ചത്? ഞാന്‍ പറഞ്ഞത് മുഴുവനായും യുക്തിസഹമാണ്. ശത്രുവിന്‍റെ ഏറ്റവും പ്രധാനലക്ഷ്യത്തെ ബുദ്ധിമുട്ടുള്ളതാക്കി തീര്‍ക്കുക. അതോടെ പോരാടുവാനുള്ള അവരുടെ ആത്മവിശ്വാസം ഇല്ലാതാകും.
പാതയിലേക്ക് ശ്രദ്ധ കേന്ദ്രീകരിക്കുന്നതിനായി ശിവന്‍ ആ ചിന്തകളെല്ലാം കുടഞ്ഞുകളഞ്ഞു. ശത്രുവിന്‍റെ ഏതു നീക്കവും ശ്രദ്ധിക്കുവാനുള്ള വ്യഗ്രതയില്‍ യാത്രാസംഘത്തിലെ ഓരോരുത്തരും കാതു കൂര്‍പ്പിച്ചിരുന്നു. ആക്രമണത്തിനു തയ്യാറായി ഇരിക്കുകയായിരുന്നു അവര്‍. ആദ്യനീക്കം നടത്തുന്നതിനുള്ള ഊഴം ശത്രുവിന്‍റേതായിരുന്നു. നേരത്തേ കണ്ടത് ഒരു വ്യാജസൂചനയായിരിക്കാമെന്ന് കരുതിയിരിക്കുന്ന നേരത്താണ്, താഴത്തെ പാതയില്‍നിന്ന് ശംഖനാദം മുഴങ്ങിയത്. മന്ദരപര്‍വ്വതത്തിന്‍റെ ദിശയില്‍നിന്ന്. ശിവന്‍ തിരിഞ്ഞുനോക്കിയെങ്കിലും നിന്ന നില്പില്‍നിന്ന് ഇളകിയില്ല. ആ ശംഖനാദമുയര്‍ത്തുന്നത് ആരായാലും അവര്‍ അതിവേഗം രാജകീയ സംഘത്തിനടുത്തേക്ക് നീങ്ങിക്കൊണ്ടിരിക്കുകയായിരുന്നു.
ശിവന് ആ ശബ്‍ദകോലാഹലം തിരിച്ചറിയാനായില്ല. എങ്കിലും തെക്കന്‍ അതിര്‍ത്തിയില്‍നിന്നുള്ള അരിഷ്‍ടനേമികള്‍ക്ക് അത് തിരിച്ചറിയാന്‍ കഴിഞ്ഞു. നാഗധ്വനി മുഴക്കുന്ന ശംഖനാദമായിരുന്നു അത്. തങ്ങള്‍ ആക്രമണത്തിനൊരുങ്ങുന്നു എന്ന് പ്രഖ്യാപിക്കുന്നതിനാണ് നാഗന്മാര്‍ ആ ശംഖനാദം മുഴക്കാറുള്ളത്!
പോരാടാന്‍ അക്ഷമരായി നില്ക്കുകയായിരുന്നുവെങ്കിലും ഭബ്രാവ്യന്‍ കൃത്യമായ പോരാട്ട പ്രക്രിയകളെക്കുറിച്ച് മറന്നിരുന്നില്ല. അയാള്‍ ഒരു സഹായിയോട് ആംഗ്യം കാണിച്ചു. ആ ഭടന്‍ ഉടന്‍ വാഹനത്തിനടുത്തെത്തി. അതിന്‍റെ കീഴ്ഭാഗത്തുറപ്പിച്ചിരുന്ന ഒരു പെട്ടി പുറത്തേക്ക് വലിച്ചെടുത്തു. അത് ചവിട്ടിത്തുറന്ന് അതിന്‍റെ ഒരു വശത്തുണ്ടായിരുന്ന ഒരാണിയില്‍ പിടിച്ച് അയാള്‍ അമര്‍ത്തി. ആ പെട്ടിയില്‍നിന്നും ഒരു പുകക്കുഴല്‍ ഉയര്‍ന്നുവന്നു. ഏകദേശം ഇരുപത്തിയഞ്ച് അടിയോളം ഉയരമുണ്ടായിരുന്നു അതിന്. ആ പുകക്കുഴല്‍ ഉയരമുള്ളതായതിനാല്‍ അതില്‍നിന്നുള്ള പുക ആ വനാന്തരത്തില്‍ തങ്ങിനില്ക്കാതെ മുകളിലേക്കു പൊങ്ങിയിരുന്നതുകൊണ്ട് മന്ദരപ്രദേശത്തും ദേവഗിരിയിലുമുള്ള സൈനികര്‍ക്ക് അത് കാണാന്‍ കഴിയുമായിരുന്നു. അതില്‍നിന്നുയരുന്ന ചുവന്ന നിറത്തിലുള്ള പുക ഏറ്റവും വലിയ അപകടത്തെയാണ് സൂചിപ്പിച്ചിരുന്നത്. അവിടേക്കുള്ള സഹായമെത്തുവാന്‍ ആറുമണിക്കൂര്‍ എടുക്കുമായിരുന്നു. അതിവേഗം സഞ്ചരിച്ചാല്‍ നാലു മണിക്കൂര്‍. പോരാട്ടം ദീര്‍ഘനേരം നീണ്ടുനില്ക്കണമെന്ന് ഭബ്രാവ്യന്‍ ഉദ്ദേശിച്ചിരുന്നില്ല. അതിനൊക്കെ മുന്‍പുതന്നെ നാഗന്മാരെയും ചന്ദ്രവംശികളേയും കൊന്നുകളയണമെന്നായിരുന്നു അയാള്‍ ഉദ്ദേശിച്ചിരുന്നത്.
മന്ദരപര്‍വ്വതത്തിലേക്കുള്ള പാതയോരങ്ങളില്‍നിന്നാണ് ആക്രമണമാരംഭിച്ചത്. പത്ത് ചന്ദ്രവംശി സൈനികരടങ്ങുന്ന ഒരു ചെറിയ സംഘം അരിഷ്‍ടനേമികള്‍ക്കു നേരെ പാഞ്ഞുവന്നു. അതില്‍ ഒരു സൈനികന്‍ നാഗശംഖ് ഉയര്‍ത്തിപ്പിടിച്ച് ആഞ്ഞ് ഊതിക്കൊണ്ടിരുന്നു. മറ്റൊരു സൈനികന്‍റെ മുഖവും ശിരസ്സും തുണികൊണ്ടു മൂടിയിരുന്നു. ആ മൂടുപടത്തിലിട്ട ദ്വാരങ്ങളിലൂടെ അയാളുടെ കണ്ണുകള്‍ മാത്രമേ പുറമേക്കു കാണാനുണ്ടായിരുന്നുള്ളൂ. സാക്ഷാല്‍ നാഗന്‍ തന്നെയായിരുന്നു അത്!
ശിവന്‍ അനങ്ങിയില്ല. ആ യാത്രാസംഘത്തിന്‍റെ അങ്ങേയറ്റത്തായി യുദ്ധം ആരംഭിക്കുന്നത് അവന്‍ കണ്ടു. പത്ത് ചന്ദ്രവംശികള്‍ മാത്രമേ അവിടെ ഉണ്ടായിരുന്നുള്ളൂ. അരിഷ്‍ടനേമിക്ക് ആരുടേയും സഹായം ആവശ്യമുണ്ടായിരുന്നില്ല. സതിയോടും നന്തിയോടും അവര്‍ നില്ക്കുന്നിടത്തുതന്നെ നില്ക്കുവാന്‍ അവന്‍ നിര്‍ദ്ദേശിച്ചു. ഈ ആക്രമണം ഒരു കാപട്യമാണെന്നു മനസ്സിലാക്കിയ സതി ശിവന്‍റെ നിര്‍ദ്ദേശം അംഗീകരിച്ചു.
പോരാട്ടം തീവ്രവും ക്ഷണികവുമായിരുന്നു. ചന്ദ്രവംശി സൈനികര്‍ അതിരൂക്ഷമായി പോരാടിയെങ്കിലും എതിരാളിയുടെ എണ്ണം കൂടുതലായിരുന്നു. ഭബ്രാവ്യന്‍ പ്രതീക്ഷിച്ചതുപോലെ അവര്‍ പൊടുന്നനെ പിന്തിരിഞ്ഞോടി.
“അവരെ വിടരുത്.”ഭബ്രാവ്യന്‍ അലറി. “എല്ലാറ്റിനേയും കൊന്നുകളയണം.”
അരിഷ്‍ടനേമി സൈനികര്‍ അവരുടെ പടനായകന്‍റെ നേതൃത്വത്തില്‍ പിന്തിരിഞ്ഞോടുന്ന ചന്ദ്രവംശികളെ ആക്രമിക്കുവാനായി പാഞ്ഞു. ശിവന്‍ വിളിച്ചു പറഞ്ഞത് അവരാരും കേട്ടില്ല. “അരുത്! അവിടെ നില്ക്ക്. അവരുടെ പിന്നാലെ ഓടരുത്.”
ശിവന്‍ വിളിച്ചുപറഞ്ഞത് ചില അരിഷ്‍ടനേമികള്‍ കേട്ടെങ്കിലും മറ്റുള്ളവര്‍ അതിനുമുന്നേ ചന്ദ്രവംശികളുടെ പുറകെ പാഞ്ഞുപോയിരുന്നു. ശിവന്‍റെ ഒപ്പം സതിയും നന്തിയും ഇരുപത്തിയഞ്ചോളം ഭടന്മാരും മാത്രമാണ് ആ വെളിമ്പ്രദേശത്തുണ്ടായിരുന്നത്. ദേവഗിരിയിലേക്കുള്ള പാതയുടെ നേര്‍ക്ക് ശിവന്‍ തിരിഞ്ഞു. അവിടെനിന്നാണ് നേരത്തെ ചുള്ളിക്കമ്പുകളൊടിയുന്ന ശബ്‍ദം അവര്‍ കേട്ടിരുന്നത്.
ശേഷിക്കുന്ന അരിഷ്‍ടനേമികള്‍ക്കു നേരെ അവന്‍ തിരിഞ്ഞുനോക്കി. പുറകോട്ടു ചൂണ്ടിക്കാട്ടിക്കൊണ്ട് വളരെ ശാന്തവും പതറാത്തതുമായ സ്വരത്തില്‍ അയാള്‍ പറഞ്ഞു “ഇവിടെനിന്നായിരിക്കും യഥാര്‍ത്ഥ ആക്രമണം ഉണ്ടാവുക. ആ ദിശയിലേക്കു തിരിഞ്ഞുനിന്ന് നിങ്ങള്‍ നാലുപേരടങ്ങുന്ന ചെറുസംഘങ്ങളായി രൂപപ്പെട്ട് തയ്യാറായി നില്ക്കുക. രാജകുമാരി ഏറ്റവും നടുവില്‍ ആയിരിക്കണം. അഞ്ച് പത്ത് നിമിഷങ്ങള്‍ക്കെങ്കിലും നമ്മള്‍ അവരെ പ്രതിരോധിച്ച് പിടിച്ചുനിര്‍ത്തണം. ചന്ദ്രവംശികളുടെ പുറകെ പോയ അരിഷ്‍ടനേമികള്‍ അവിടെ ആരുമില്ലെന്നു മനസ്സിലാക്കി തിരിച്ചുവരും.”
അരിഷ്‍ടനേമി ശിവനെ നോക്കി തലയാട്ടി. യുദ്ധം ചെയ്ത് കാരിരുമ്പായി തീര്‍ന്നവരായിരുന്നു അവര്‍. ബുദ്ധിശക്തിയുള്ള, അക്ഷോഭ്യനായ, താന്‍ ചെയ്യുന്നതെന്താണെന്ന് വ്യക്തമായ ധാരണയുള്ള, ഒരു മേധാവിയിലുമപ്പുറം മറ്റൊന്നും തന്നെ അവര്‍ ആഗ്രഹിക്കുന്നില്ലായിരുന്നു. ശിവന്‍ ആജ്ഞാപിച്ചതുപോലെ സൈനികകവചത്തിനു രൂപം കൊടുത്ത് അവര്‍ തയ്യാറായിനിന്നു.
പിന്നെ ശരിയായ ആക്രമണമുണ്ടായി. മൂടുപടമണിഞ്ഞ ഒരു രൂപത്തിന്‍റെ നേതൃത്വത്തില്‍ നാല്പത് ചന്ദ്രവംശി സൈനികര്‍ ആ മരക്കൂട്ടത്തിനിടയില്‍നിന്നും സൂര്യവംശികളുടെ യാത്രാസംഘത്തിനുനേരെ സാവധാനം നടന്നടുത്തു. എണ്ണത്തില്‍ കുറവായിരുന്ന അരിഷ്‍ടനേമികള്‍ ശത്രു അടുത്തുവരുന്നതും കാത്ത് അനങ്ങാതെ നിന്നു.
“രാജകുമാരിയെ ഞങ്ങള്‍ക്കു സമര്‍പ്പിച്ചാല്‍ ഞങ്ങള്‍ പൊയ്ക്കൊള്ളാം.” മൂടുപടമിട്ട രൂപം പറഞ്ഞു. “അനാവശ്യമായ രക്തച്ചൊരിച്ചിലിന് ഞങ്ങള്‍ ആഗ്രഹിക്കുന്നില്ല.”
ബ്രഹ്മക്ഷേത്രത്തില്‍ വെച്ചു കണ്ട അതേ കോമാളിതന്നെ. വിചിത്രമായ ഉടയാടകളാണ് ധരിച്ചിരിക്കുന്നതെങ്കിലും അയാള്‍ നന്നായി പോരാടുന്നവനാണ്.
“രക്തച്ചൊരിച്ചിലിന് ഞങ്ങള്‍ക്കും താല്പര്യമില്ല.” ശിവന്‍ പറഞ്ഞു. “ശാന്തരായി മടങ്ങിപ്പോവുക. നിങ്ങളെ കൊല്ലുകയില്ലെന്ന് ഞങ്ങള്‍ വാക്കുതരുന്നു.”
“എടാ കിരാതാ നീ മരണത്തിന്‍റെ മുഖത്താണ് നോക്കിക്കൊണ്ടു നില്ക്കുന്നത്.” മൂടുപടമിട്ട രൂപം പറഞ്ഞു. വാക്കുകളേക്കാള്‍ തന്‍റെ ആംഗ്യത്തിലൂടെയാണ് അയാള്‍ തന്‍റെ രോഷം പ്രകടിപ്പിച്ചത്. അയാളുടെ ശബ്‍ദത്തിന് അപ്പോഴും ഭയപ്പെടുത്തുന്ന വിധത്തിലുള്ള ശാന്തതയുണ്ടായിരുന്നു.
കാക്കിത്തലപ്പാവണിഞ്ഞ പടനായകന്‍ അക്ഷമയോടെ ആ മൂടുപടമണിഞ്ഞ രൂപത്തെ നോക്കിക്കൊണ്ടു നില്ക്കുന്നത് ശിവന്‍ ശ്രദ്ധിച്ചു. അയാള്‍ക്ക് നേരിട്ട് ആക്രമണം നടത്തുവാനും തന്‍റെ ദൗത്യം പൂര്‍ത്തിയാക്കുവാനും ആഗ്രഹമുണ്ടായിരുന്നു.
പാളയത്തില്‍തന്നെ പടയോ?
“ഞാനിപ്പോള്‍ നോക്കിക്കൊണ്ടിരിക്കുന്നത് ഉത്സവങ്ങള്‍ക്ക് മുഖത്തണിയുന്ന മൂഢത്വമാര്‍ന്ന മുഖം മൂടിയിലാണ്. താമസിയാതെ അത് നിന്‍റെ കഷ്‍ടകാലം നിറഞ്ഞ കഴുത്തിന് താഴേക്ക് ഊരിവീഴും! തലയ്ക്കുവെളിവില്ലാത്ത നിങ്ങളുടെ സേനാപതിയോട് യുദ്ധതന്ത്രങ്ങള്‍ വെളിപ്പെടുത്താന്‍ പാടില്ലെന്ന് പറഞ്ഞു മനസ്സിലാക്ക്.”
മൂടുപടമിട്ട രൂപം ഒന്നും മിണ്ടാതെ അക്ഷോഭ്യനായി നിന്നു. അയാള്‍ വിശ്വദ്യുമ്നനെ തിരിഞ്ഞുനോക്കിയില്ല.
നാശം! ഇയാള്‍ മിടുക്കനാണ്.
“എടാ കാട്ടുജാതി, ഇത് അവസാനത്തെ മുന്നറിയിപ്പാണ്.” മൂടുപടക്കാരന്‍ ആവര്‍ത്തിച്ചു. “അവളെ ഇപ്പോള്‍തന്നെ വിട്ടുതരണം.”
എന്തോ ഓര്‍മ്മ വന്നിട്ടെന്നപോലെ സതി വാഹനത്തിനുനേരെ തിരിഞ്ഞ് വിളിച്ചുപറഞ്ഞു “അമ്മേ! അടിയന്തിരാവശ്യങ്ങള്‍ അറിയിക്കുവാനുള്ള ശംഖ് മുന്‍ഭാഗത്തെ അഴിയില്‍ത്തന്നെയുണ്ട്. അതെടുത്ത് ഉറക്കെ ഊതിക്കൊള്ളുക!”
സഹായം ആവശ്യപ്പെട്ടുകൊണ്ടുള്ള ഉച്ചത്തിലുള്ള ശംഖനാദം മുഴങ്ങി. ഭബ്രാവ്യന്‍റെയും അനുചരന്മാരുടെയും ശ്രദ്ധ അവിടേക്കു ക്ഷണിക്കപ്പെട്ടു കഴിഞ്ഞിരിക്കുന്നു. തന്‍റെ അനുകൂല സാഹചര്യം തട്ടിയെടുക്കപ്പെട്ടുവെന്നു മനസ്സിലാക്കിയ ആ മൂടുപടക്കാരന്‍ തന്നത്താന്‍ ശപിച്ചുകൊണ്ട് ശാപവാക്കുകള്‍ ഉരുവിട്ടു. തന്‍റെ പദ്ധതി നടപ്പാക്കുവാന്‍ അയാള്‍ക്ക് വളരെ കുറച്ചു സമയമേ ഉണ്ടായിരുന്നുള്ളൂ. മറ്റു സൂര്യവംശി സൈനികരെല്ലാം ഉടന്‍ തന്നെ അവിടെ എത്തിച്ചേരും. “ആക്രമിക്ക്!”
അരിഷ്‍ടനേമി നിന്നിടത്തുതന്നെ നിന്നു.
“തയ്യാറായിക്കൊള്‍ക!” ശിവന്‍ പറഞ്ഞു. “അവര്‍ ആക്രമിക്കുന്നത് കാത്തിരിക്കാം. കൂടുതല്‍ സമയമെടുക്കുക എന്നതായിരിക്കണം നമ്മുടെ നിലപാട്. രാജകുമാരി സുരക്ഷിതയായിരിക്കണം. നമ്മുടെ കൂട്ടാളികള്‍ ഉടന്‍ തിരിച്ചെത്തും.”
ചന്ദ്രവംശികള്‍ അടുത്തടുത്തുവന്നപ്പോള്‍ സതി കാവല്‍സൈന്യത്തെ ഭേദിച്ചു മുന്നോട്ടു കയറിവന്നുകൊണ്ട് ആ മൂടുപടമിട്ട രൂപത്തെ ആക്രമിച്ചു. സതിയുടെ മിന്നലാക്രമണം ചന്ദ്രവംശികളുടെ മുന്നോട്ടുള്ള നീക്കത്തെ പ്രതികൂലമായി ബാധിച്ചു. അരിഷ്‍ടനേമികള്‍ക്കു മറ്റു പോംവഴികളൊന്നുമില്ലായിരുന്നു. ക്രൂരന്മാരായ കടുവകളെപ്പോലെ അവര്‍ ചന്ദ്രവംശികളെ ആക്രമിച്ചു.
വിശ്വദ്യുമ്നന്‍ മുന്നോട്ടു കയറിവന്നു. അയാള്‍ സതിയുടെ അടുത്തെത്തുമെന്നു കണ്ടപ്പോള്‍ ശിവന്‍ ഇടതുഭാഗത്തേക്കു സതിയെ സംരക്ഷിക്കുന്നതിനായി നീങ്ങി. വിശ്വദ്യുമ്നന്‍ വാള്‍ ചുഴറ്റി ശിവനെ അകറ്റി നിര്‍ത്തുവാന്‍ ശ്രമിച്ചു. എന്നാല്‍ ശിവന്‍റെ ദ്രുതഗതിയിലുള്ള ചലനങ്ങള്‍ വിശ്വദ്യുമ്നന്‍റെ ചുവടുതെറ്റിച്ചു. ശിവന്‍ അനായാസം അയാളുടെ വെട്ട് തടുത്തുമാറ്റി പരിചകൊണ്ട് അയാളെ പുറകോട്ടുതള്ളി. ഇതിനിടയില്‍ നന്തി ഇടത്തോട്ടുകയറി ചന്ദ്രവംശികള്‍ സതിയുടെ നേര്‍ക്കു മുന്നേറുന്നത് തടഞ്ഞു.
സതി അതിശക്തമായ വെട്ടുകളുതിര്‍ത്തുകൊണ്ട് ആ മൂടുപടത്തെ ആക്രമിച്ചു. അയാളാകട്ടെ പ്രത്യാക്രമണത്തിനു പകരം പ്രതിരോധത്തിലൂന്നി. യാതൊരു പരിക്കും പറ്റാതെ ജീവനോടെ അവളെ അയാള്‍ക്ക് വേണമായിരുന്നു.
പുറകോട്ടു തളളിമാറ്റുന്നതിനിടയില്‍ അവസരം കിട്ടിയപ്പോള്‍ ശിവന്‍ വിശ്വദ്യുമ്നന്‍റെ ചുമലില്‍ ആഞ്ഞുവെട്ടി. മുഖം ചുളിച്ചുകൊണ്ട് അയാള്‍ തന്‍റെ പരിചയുപയോഗിച്ച് ശിവന്‍റെ മറ്റൊരു ആക്രമണത്തെ തടഞ്ഞു. അതോടൊപ്പം അയാളുടെ വാള്‍പിടി ശിവന്‍റെ അടിവയറ്റിനുനേര്‍ക്ക് പാഞ്ഞുവന്നു. തല്‍ക്ഷണം ശിവന്‍ പരിചകൊണ്ട് അത് തടുക്കാന്‍ ശ്രമിച്ചു. എന്നാല്‍ അതിന് വേഗത പോരായിരുന്നു. ശിവന്‍റെ നെഞ്ചില്‍വെട്ടുവാന്‍ വിശ്വദ്യുമ്നനു സാധിച്ചു. പുറകോട്ടു ഒഴിഞ്ഞുമാറി വലതുമാറി ചാടിയുയര്‍ന്ന് ശിവന്‍ തന്‍റെ വാളുകൊണ്ട് അതിശക്തമായി കുത്തി. വിശ്വദ്യുമ്നന്‍ തത്സമയം അതിനു തടയിടുവാന്‍ പരിച കൊണ്ടുവന്നുവെങ്കിലും സാധാരണ ചുവടുകളിലൊന്നും കാണാത്ത ശിവന്‍റെ അടുത്ത നീക്കം അയാളുടെ ചലനങ്ങളെ അസ്ഥിരപ്പെടുത്തി. ശിവന്‍ ഒരു മികച്ച വാള്‍പ്പയറ്റു വിദഗ്ദ്ധനാണെന്നു മനസ്സിലാക്കി അയാള്‍ പുറകിലേക്കു മാറി. അത് ഏറെ നീണ്ടുനില്ക്കാന്‍ സാധ്യതയുള്ള കടുത്ത പോരാട്ടമായിരുന്നു.
അരക്കെട്ടിനു താഴെ ആക്രമിക്കാന്‍ പാടില്ലെന്ന യുദ്ധനിയമം ലംഘിച്ച് തന്‍റെ തുടയില്‍വെട്ടിയ ഒരു ചന്ദ്രവംശിയെ നന്തി കീഴടക്കിയിരുന്നു. ചോര കുത്തിയൊഴുകിക്കൊണ്ടിരിക്കുമ്പോള്‍ത്തന്നെ ഇടതുവശത്തുനിന്നും തനിക്കുനേരെ പാഞ്ഞുവന്ന ഒരു ശത്രു ഭടനുമായി കടുത്ത പോരാട്ടത്തിലേര്‍പ്പെട്ടിരിക്കുകയായിരുന്നു നന്തി. ചന്ദ്രവംശി അയാളുടെ പരിചകൊണ്ട് നന്തിയുടെ മുറിവേറ്റതുടയില്‍ ആഞ്ഞുകുത്തി അയാളെ താഴെവീഴ്ത്തി. ഇരയെ കിട്ടിയെന്ന് നിശ്ചയിച്ചുറച്ച് അവനെ അവസാനിപ്പിക്കുവാനായി മുന്നോട്ടു കുനിയുന്നനേരം പെട്ടെന്ന് ആരോ പുറകില്‍ നിന്നും കുത്തിയതുപോലെ ആ ചന്ദ്രവംശി വളഞ്ഞുപുളഞ്ഞു മുന്നോട്ടുവീണു. അയാളുടെ പുറകില്‍ ഒരു കഠാര തുളഞ്ഞുകയറിയിരിക്കുന്നത് നന്തി കണ്ടു. തലയുയര്‍ത്തിനോക്കുമ്പോള്‍ ശിവന്‍റെ ഇടതു കൈ ഒരു അര്‍ദ്ധവൃത്തം തീര്‍ത്തുകൊണ്ട് ആ കത്തി വലിച്ചെടുക്കുന്നത് നന്തി കണ്ടു. വലതുകൈകൊണ്ട് വാളുയര്‍ത്തി ശിവന്‍ വിശ്വദ്യുമ്നന്‍റെ ഒരു കനത്ത വെട്ട് തടുത്തു. നന്തി കാല്‍കുത്തി എഴുന്നേറ്റപ്പോള്‍ ശിവന്‍ പരിച വലിച്ചെടുത്ത് വീണ്ടും മുന്നില്‍ പിടിച്ചു.
സമയം പാഞ്ഞുപോവുകയാണെന്ന് ആ മൂടുപടത്തിന് മനസ്സിലായിരുന്നു. മറ്റേ അരിഷ്‍ടനേമി സംഘം ഉടനെ ഇങ്ങെത്തും. അയാള്‍ സതിയുടെ പുറകില്‍ചെന്ന് അവളുടെ തലയ്ക്കടിച്ചു ബോധം കെടുത്തി വീഴ്ത്താന്‍ ഉദ്ദേശിച്ചിരുന്നു. പക്ഷേ, അവള്‍ ദ്രുതഗതിയിലുള്ള ചലനങ്ങളുടെ ഉടമയായിരുന്നു. ഇടതുവശത്തേക്ക് അതിവേഗം നീങ്ങിയ അവള്‍ തന്‍റെ ശത്രുവിനെ വീണ്ടും നേരിട്ടു. അംഗവസ്ത്രത്തിന്‍റെ മടക്കുകള്‍ക്കിടയില്‍നിന്നും ഒരു കത്തി വലിച്ചൂരിയ അവള്‍ അതുകൊണ്ട് ആ രൂപത്തിന്‍റെ ഭീമാകാരമായ വയറിനുനേരെ മുകളിലേക്കു ആഞ്ഞു വെട്ടി. വസ്ത്രം കീറിയെങ്കിലും മാര്‍ച്ചട്ടമൂലം ആ വെട്ട് ഫലവത്തായില്ല.
അപ്പോഴാണ് വലിയൊരു അലര്‍ച്ചയോടെ ഭബ്രാവ്യനും മറ്റ് അരിഷ്‍ടനേമികളും കൂട്ടാളികളോടു ചേര്‍ന്ന് പടപൊരുതാനെത്തിയത്. എണ്ണത്തില്‍ കുറവാണെന്നു കണ്ടതോടെ ആ മൂടുപടമിട്ട രൂപത്തിന് മറ്റു മാര്‍ഗ്ഗമൊന്നുമില്ലായിരുന്നു. 
തന്‍റെ പടയാളികളോട് തിരിഞ്ഞോടുവാന്‍ അയാള്‍ കല്പിച്ചു. ചന്ദ്രവംശികളെ പിന്തുടരുന്നതില്‍നിന്നും ശിവന്‍ ഒരിക്കല്‍കൂടി ഭബ്രാവ്യനെ പിന്തിരിപ്പിച്ചു.
“ഭബ്രാവ്യന്‍, അവര്‍ പൊയ്ക്കൊള്ളട്ടെ.” ശിവന്‍ പറഞ്ഞു. “അവര്‍ ഇനിയും നമ്മുടെ മുന്നില്‍ വന്നുപെടുവാനുള്ള അവസരമുണ്ടാകും. രാജ കുടുംബത്തെ സംരക്ഷിക്കുക എന്നതാണ് ഇപ്പോള്‍ നമ്മുടെ മുന്നിലുള്ള പ്രധാന പ്രശ്നം.”
ആ വിദേശി പോരാടിയ രീതി കണ്ടപ്പോള്‍ ഭബ്രാവ്യന്‍ ആരാധനയോടെ അയാളെ നോക്കി. അയാളതുവരെ ആ വിദേശിയുടെ നീലക്കഴുത്ത് കണ്ടിട്ടില്ലായിരുന്നു. അയാള്‍ ഭവ്യതയോടെ തലകുലുക്കി “അത് ശരിയാണ് മറുനാട്ടുകാരാ.”
ഭബ്രാവ്യന്‍ ഉടന്‍തന്നെ അരിഷ്‍ടനേമി സൈനികരെക്കൊണ്ട് ഒരു വലയം തീര്‍ത്തശേഷം മുറിവേറ്റ ഭടന്മാരെ അതിനകത്ത് കൊണ്ടുവന്നു കിടത്തി. മൃതദേഹങ്ങള്‍ തൊട്ടില്ല. ഏറ്റവും കുറഞ്ഞത് മൂന്ന് അരിഷ്‍ടനേമികളുടെ ജീവന്‍ പൊലിഞ്ഞപ്പോള്‍ ഒമ്പത് ചന്ദ്രവംശിപടയാളികളുടെ ജഡം ആ വെളിമ്പ്രദേശത്ത് ചിതറിക്കിടന്നിരുന്നു. അവസാനത്തെ ഒരുത്തന് ഗുരുതരമായി മുറിവേറ്റിരുന്നതിനാല്‍ അവന്‍ സ്വയം മരണത്തെ പുല്‍കി. ശത്രുവിന്‍റെ കൈയില്‍പെട്ട് രഹസ്യങ്ങള്‍ വെളിപ്പെടുത്തുന്നതിനേക്കാള്‍ നല്ലത് ഈശ്വരനില്‍ വിലയം പ്രാപിക്കുന്നതാണ്. തന്‍റെ സൈനികരോട് താഴെയിരുന്ന് അസ്ത്രങ്ങളെ പ്രതിരോധിക്കാനായി പരിചകള്‍ മുന്നില്‍ നിരത്തിപ്പിടിക്കുവാന്‍ ഭബ്രവ്യന്‍ ആജ്ഞാപിച്ചു. സുരക്ഷാ സൈന്യം എത്തിച്ചേരുന്നതുവരെ അവര്‍ ആ നില തുടര്‍ന്നു.

“സര്‍വ്വശക്താ!” സതിയെ മുറുകെ പുണര്‍ന്നുകൊണ്ട് ദക്ഷന്‍ നിലവിളിച്ചു.
രണ്ടാം യാമത്തിന്‍റെ നാലാം നാഴികയായപ്പോഴാണ് അഞ്ഞൂറ് സൈനികരടങ്ങുന്ന സുരക്ഷാ സൈന്യം അവിടെ എത്തിച്ചേര്‍ന്നത്. പര്‍വ്വതേശ്വരന്‍ അപകടസാദ്ധ്യതയെക്കുറിച്ചുള്ള മുന്നറിയിപ്പുനല്കിയിരുന്നുവെങ്കിലും ദക്ഷനും കനകഹാലയും ബ്രൃഹസ്പതിയും ആ യാത്രാസംഘത്തിനൊപ്പം ചേര്‍ന്നു. സതിയെ ആലിംഗനത്തില്‍നിന്നു മുക്തയാക്കിയശേഷം ഒരു കണ്ണീര്‍ക്കണം പൊഴിച്ചുകൊണ്ട് ദക്ഷന്‍ മന്ത്രിച്ചു. “നിനക്ക് പരിക്കൊന്നും പറ്റിയില്ലല്ലോ, കുട്ടീ?”
“എനിക്കു കുഴപ്പമൊന്നുമില്ല അച്ഛാ.” സതി ആത്മവിശ്വാസത്തോടെ പറഞ്ഞു. “ചില ചെറുമുറിവുകള്‍. ഒട്ടും ഗൗരവമില്ലാത്തവ.”
“കുട്ടി ധീരമായി പോരാടി.” അഭിമാനപൂര്‍വ്വം വീരിണി പറഞ്ഞു.
“അത് ഒരമ്മയുടെ പക്ഷപാതപരമായ അഭിപ്രായമാണ്.” മുഖത്ത് ഗൗരവം പുനഃസ്ഥാപിച്ചുകൊണ്ട് സതി പറഞ്ഞു. പിന്നെ ശിവന്‍റെ നേരെ തിരിഞ്ഞ് അവള്‍ തുടര്‍ന്നു “ഇന്നത്തെ ദിവസം ശിവന്‍റേതായിരുന്നു അച്ഛാ. ചന്ദ്രവംശികളുടെ യഥാര്‍ത്ഥ തന്ത്രം മനസ്സിലാക്കിയ ഇദ്ദേഹം നിര്‍ണ്ണായകഘട്ടത്തില്‍ എല്ലാവരേയും ഒരുമിച്ചു അണിനിരത്തി. ഇദ്ദേഹം ഉണ്ടായിരുന്നതുകൊണ്ടാണ് ശത്രുവിനെ തുരത്തുവാന്‍ നമുക്ക് കഴിഞ്ഞത്.”
“ഓ, കുമാരി വല്ലാതെ ഔദാര്യം കാണിക്കുന്നുവെന്നാണ് എനിക്കു തോന്നുന്നത്.” ശിവന്‍ പറഞ്ഞു.
അവസാനം അവള്‍ സംപ്രീതയായിരിക്കുന്നു!
“അവള്‍ ഒട്ടും ഔദാര്യം കാണിക്കുന്നില്ല പ്രഭോ.” കൃതജ്ഞത മുഖത്ത് പ്രകടമായിരുന്ന ദക്ഷന്‍ പറഞ്ഞു. അങ്ങ് അങ്ങയുടെ മന്ത്രവിദ്യ ആരംഭിച്ചിരിക്കുന്നു. ഒരു തീവ്രവാദി ആക്രമണത്തെയാണ് നമ്മള്‍ യഥാര്‍ത്ഥത്തില്‍ പരാജയപ്പെടുത്തിയിരിക്കുന്നത്. ഞങ്ങള്‍ക്ക് അതെത്രമാത്രം പ്രധാനപ്പെട്ടതാണെന്ന് അങ്ങേക്കറിഞ്ഞുകൂടാ!”
“പക്ഷേ, അതൊരു തീവ്രവാദി ആക്രമണമായിരുന്നില്ല രാജന്‍” ശിവന്‍ പറഞ്ഞു “രാജകുമാരിയെ തട്ടിക്കൊണ്ടുപോകുവാനുള്ള ശ്രമമായിരുന്നു അത്.”
“തട്ടിക്കൊണ്ടുപോവുകയോ?” ദക്ഷന്‍ ചോദിച്ചു.
“ആ മൂടുപടമിട്ടയാള്‍ക്ക് കുമാരിയെ ജീവനോടെ യാതൊരു പരിക്കുമില്ലാതെ വേണമായിരുന്നു.”
“മൂടുപടമിട്ടവനോ?” ദക്ഷന്‍ അസ്വസ്ഥനായിക്കൊണ്ട് ഗര്‍ജ്ജിച്ചു.
“അതൊരു നാഗനായിരുന്നു, രാജന്‍.” ദക്ഷന്‍റെ മാനസികവിഭ്രാന്തി നിറഞ്ഞ പ്രതികരണത്തില്‍ അതിശയിച്ചുകൊണ്ട് ശിവന്‍ പറഞ്ഞു. “അയാള്‍ യുദ്ധം ചെയ്യുന്നത് ഞാന്‍ കണ്ടിട്ടുണ്ട്. മികവുറ്റ പോരാളിയാണയാള്‍. നീക്കങ്ങള്‍ക്ക് വേഗത കുറവാണെങ്കിലും അയാളുടെ മികവിനെ അത് ബാധിക്കുന്നില്ല. എന്നാല്‍ സതിയുമായി പോരാടുന്ന സമയത്ത് സതിക്ക് പരിക്കേല്ക്കാതിരിക്കാന്‍ അയാള്‍ പ്രത്യേകം ശ്രദ്ധിച്ചിരുന്നു.
ദക്ഷന്‍റെ മുഖത്തെ പ്രസന്നത മുഴുവനും ഒഴുകിപ്പോയി. ഭയവും രോഷവും കലര്‍ന്ന ഭാവത്തില്‍ വീരിണി ഭര്‍ത്താവിനെ നോക്കി. അവരുടെ മുഖത്തെ ഭാവഭേദങ്ങള്‍ ശിവനെ അസ്വസ്ഥനാക്കി. താന്‍ അവരുടെ സ്വകാര്യതയില്‍ ഇടപെടുകയാണെന്നുപോലും ശിവന് തോന്നിപ്പോയി.
“അച്ഛാ,” വിഷമിച്ചുപോയ സതി ചോദിച്ചു “അങ്ങേയ്ക്കു കുഴപ്പമൊന്നുമില്ലല്ലോ?”
ദക്ഷനില്‍നിന്ന് പ്രതികരണമൊന്നും കേള്‍ക്കാതായപ്പോള്‍ സതിയോടായി ശിവന്‍ പറഞ്ഞു “നിങ്ങള്‍ കുടുംബാംഗങ്ങള്‍ മാത്രം ഒന്നിച്ചിരുന്ന് സംസാരിക്കുന്നതായിരിക്കും നല്ലത്. നിങ്ങള്‍ക്കു വിരോധമില്ലെങ്കില്‍ ഞാന്‍ ചെന്ന് നന്തിക്കും നമ്മുടെ മറ്റ് ഭടന്മാര്‍ക്കും കുഴപ്പമൊന്നും സംഭവിച്ചിട്ടില്ലല്ലോ എന്നു നോക്കിയിട്ടുവരാം.

പരിക്കേറ്റവരെ പരിശോധിച്ചും അവര്‍ക്ക് ആവശ്യമായ ചികിത്സയും പരിചരണവും കിട്ടിയോ എന്നു ചോദിച്ചറിഞ്ഞും ഭടന്മാര്‍ക്കിടയിലൂടെ നടക്കുകയായിരുന്നു പര്‍വ്വതേശ്വരന്‍. ഭബ്രാവ്യന്‍ അദ്ദേഹത്തിന് രണ്ടടി പുറകിലായി നടന്നു. നന്തിയെ രക്ഷിക്കുന്നതിനിടയില്‍ ശിവനാല്‍ കൊല്ലപ്പെട്ട ചന്ദ്രവംശി ഭടന്‍റെ അടുത്ത് ആ സര്‍വ്വ സൈന്യാധിപന്‍ എത്തിപ്പെട്ടു. ഭയം കൊണ്ട് അയാള്‍ അലറി “ഇയാളെ പുറകില്‍ നിന്നാണല്ലോ കുത്തിവീഴ്ത്തിയിട്ടുള്ളത്!”
“അതെ പ്രഭോ.” തലകുനിച്ചുകൊണ്ട് ഭബ്രാവ്യന്‍ പ്രതിവചിച്ചു.
“ആരാണിത് ചെയ്തത്? പോരാട്ടത്തിന്‍റെ പാവനമായ ചട്ടങ്ങള്‍ ലംഘിച്ചതാരാണ്?”
“ആ മറു ദേശക്കാരനാണെന്നു തോന്നുന്നു, പ്രഭോ. പക്ഷേ, ചന്ദ്രവംശികളാല്‍ ആക്രമിക്കപ്പെട്ട പടനായകന്‍ നന്തിയെ രക്ഷപ്പെടുത്താന്‍ വേണ്ടിയാണ് ഇത് ചെയ്തതെന്നാണ് ഞാന്‍ കേട്ടത്. നന്തിയുടെ അരയ്ക്കുതാഴെ ആക്രമിച്ച ചന്ദ്രവംശി ഭടന്‍ യുദ്ധനിയമം ലംഘിച്ചിരുന്നു.”
പര്‍വ്വതേശ്വരന്‍ തിരിഞ്ഞുനിന്ന് ഭബ്രാവ്യനെ രൂക്ഷമായി നോക്കിയപ്പോള്‍ അയാള്‍ പേടിച്ചു വിറച്ചു. “ചട്ടം ചട്ടം തന്നെയാണ്.” അദ്ദേഹം മുരണ്ടു “ശത്രുക്കള്‍ അത് അവഗണിക്കുകയാണെങ്കില്‍പോലും നമ്മള്‍ അത് പിന്തുടരാന്‍ ബാധ്യസ്ഥരാണ്.”
“അതെ പ്രഭോ.”
“കൊല്ലപ്പെട്ടവന് വേണ്ടവിധമുള്ള ശവസംസ്കാര ശുശ്രൂഷ ലഭിച്ചുവെന്ന് ഉറപ്പുവരുത്തണം. ചന്ദ്രവംശികള്‍ അടക്കമുള്ള സകലര്‍ക്കും.”
“പക്ഷേ, പ്രഭോ?” അദ്ഭുതത്തോടെ ഭബ്രാവ്യന്‍ ചോദിച്ചു “അവര്‍ ഭീകരവാദികളല്ലേ.”
“അവര്‍ ഭീകരവാദികളായിരിക്കാം.” പര്‍വ്വതേശ്വരന്‍ മുരണ്ടു. “പക്ഷേ, നമ്മള്‍ സൂര്യവംശികളാണ്. നമ്മള്‍ ശ്രീരാമദേവന്‍റെ പിന്തുടര്‍ച്ചക്കാരാണ്. ശത്രുക്കളോട്പോലും നമ്മള്‍ പുലര്‍ത്തുന്ന ചില മര്യാദകളുണ്ട്. ചന്ദ്രവംശികള്‍ക്കും അര്‍ഹമായ വിധത്തിലുള്ള ശവസംസ്കാര ശുശ്രൂഷ ലഭിച്ചിരിക്കും. മനസ്സിലായില്ലേ?”
“ഉവ്വ് പ്രഭോ.”

“എന്തുകൊണ്ടാണ് നിങ്ങള്‍ ആ മറുദേശക്കാരനെ ‘പ്രഭോ’ എന്നു വിളിക്കുന്നത്?” പരിക്കേറ്റ് തൊട്ടടുത്ത് കിടന്നിരുന്ന ഒരു അരിഷ്‍ടനേമി നന്തിയോടു ചോദിച്ചു.
നന്തിയോടും പരിക്കേറ്റ് കിടന്നിരുന്ന മറ്റ് പടയാളികളോടുമൊപ്പം അരമണിക്കൂര്‍ ചെലവിട്ട ശേഷമാണ് ശിവന്‍ അവിടെനിന്ന് പോന്നത്. ആ പരിക്കേറ്റവരെ കണ്ടാല്‍ മണിക്കൂറുകള്‍ക്കു മുന്‍പാണ് അവര്‍ യുദ്ധം ചെയ്തതെന്നു വിശ്വസിക്കാന്‍ ബുദ്ധിമുട്ടാണ്. അവര്‍ പരസ്പരം ആഹ്ലാദപൂര്‍വ്വം സംസാരിച്ചുകൊണ്ടിരുന്നു. യുദ്ധത്തിന്‍റെ തുടക്കത്തില്‍ തന്നെ പറ്റിയ അബദ്ധത്തെ കുറിച്ച് പറഞ്ഞത് അവര്‍ കളിയാക്കുന്നുണ്ടായിരുന്നു. ക്ഷത്രിയന്മാരുടെ ശൈലിയില്‍ മരണത്തിന്‍റെ മുഖത്തുനോക്കി ചിരിക്കുകയെന്നാല്‍ ഒരു ധീരപുരുഷന്‍റെ ലക്ഷണമാണ്.
“കാരണം അദ്ദേഹം എന്‍റെ സ്വാമിയാണ്.” നന്തി വളരെ അനായാസം പ്രതിവചിച്ചു.
“പക്ഷേ, അയാളൊരു വിദേശിയാണ്. വര്‍ണ്ണത്തിന്‍റെ സൂചനകളൊന്നുമില്ലാത്ത വിദേശി.” അരിഷ്‍ടനേമി പറഞ്ഞു. “അയാളൊരു ധീരനായ പോരാളി തന്നെ. പക്ഷേ, മെലൂഹയില്‍ ഇത്തരം പോരാളികള്‍ ധാരാളമുണ്ട്. പിന്നെ അയാള്‍ക്കെന്താ ഇത്ര പ്രത്യേകത? രാജകുടുംബത്തോടൊപ്പം അയാള്‍ ഇത്രയധികംനേരം ചെലവഴിക്കുന്നത് എന്തുകൊണ്ടാണ്?”
“എനിക്കതിനു മറുപടി പറയാനാവില്ല സുഹൃത്തേ. ശരിയായ സമയമാവുമ്പോള്‍ നിങ്ങള്‍ക്കതെല്ലാം മനസ്സിലാകും.”
അരിഷ്‍ടനേമി നന്തിയെ ചോദ്യരൂപേണ നോക്കി. പിന്നെ തല കുലുക്കി അയാള്‍ പുഞ്ചിരിച്ചു. അയാള്‍ ഒരു സൈനികനായിരുന്നു. വല്ലപ്പോഴും മാത്രമാണ് അയാള്‍ സ്വന്തം കാര്യം നോക്കിയിരുന്നത്.വലിയ ചോദ്യങ്ങള്‍ അയാളുടെ മനസ്സില്‍ ദീര്‍ഘനേരം തങ്ങിനിന്നിരുന്നില്ല. “എന്തായാലും എന്‍റെ സുഹൃത്തേ നിങ്ങളൊരു ധീരനായ പോരാളിയാണ് എന്നകാര്യം പറയാനുള്ള ശരിയായ സമയം എത്തിയിരിക്കുന്നു. പരിക്കുപറ്റിയിട്ടും നിങ്ങള്‍ ഗംഭീരമായി പോരാടി. കീഴടങ്ങല്‍ എന്ന വാക്കിന്‍റെ അര്‍ത്ഥം നിങ്ങള്‍ക്കറിയില്ല. നിങ്ങളെ എന്‍റെ ഭ്രാതാവായി, സഹോദരനായി കാണുന്നതില്‍ എനിക്ക് അഭിമാനമുണ്ട്.”
അരിഷ്‍ടനേമിയില്‍നിന്നുള്ള വലിയൊരു പ്രസ്താവനയായിരുന്നു അത്. മെലൂഹന്‍ സൈന്യത്തിലെ ഒരു ചിട്ടയായിരുന്നു ഭ്രാതാ സംവിധാനം. രണ്ടു ഭ്രാതാക്കള്‍ എന്നാല്‍ രണ്ടു സഹോദരന്മാര്‍ എന്നര്‍ത്ഥം. അവര്‍ ഒന്നിച്ചായിരിക്കും യുദ്ധംചെയ്യുക. അവര്‍ പരസ്പരം കാത്തുകൊണ്ടാണ് യുദ്ധം ചെയ്യുക. അവര്‍ ഒരിക്കലും ഒരേ സ്ത്രീയെ പ്രണയിക്കുകയില്ല. എത്ര പരുക്കനായാലും ഏതു സത്യവും അവര്‍ പരസ്പരം തുറന്നു പറഞ്ഞിരിക്കും.
സാമ്രാജ്യത്തിലെ ഏറ്റവും ഉന്നത ശ്രേണിയില്‍പെട്ട സൈനികരായിരുന്നു അരിഷ്‍ടനേമികള്‍. ഒരു അരിഷ്‍ടനേമി അതേ വര്‍ഗ്ഗത്തില്‍പെട്ട ആളുമായി മാത്രമേ ഭ്രാതാബന്ധം പുലര്‍ത്തുകയുള്ളൂ. തനിക്ക് ഒരിക്കലും അരിഷ്‍ടനേമിയുടെ ഭ്രാതാവാകാന്‍ കഴിയില്ലെന്ന് നന്തിക്കറിയാമായിരുന്നു. അയാള്‍ക്ക് സ്വാമിയോടൊപ്പം നിന്നേ മതിയാവൂ. എന്നാല്‍ അരിഷ്‍ടനേമിയുമായി ഭ്രാതാ ബന്ധം സ്ഥാപിക്കാനുള്ള അവസരം ലഭിക്കുന്ന കാര്യമോര്‍ത്തപ്പോള്‍ നന്തിയുടെ കണ്ണില്‍ അശ്രുകണങ്ങള്‍ നിറഞ്ഞു.
“എന്‍റെ പേരില്‍ കണ്ണീര്‍പൊഴിക്കരുത്.” കൗതുകപൂര്‍വ്വം മൂക്കു ചുളിച്ചുകൊണ്ട് സന്തോഷത്തോടെ ആ അരിഷ്‍ടനേമി പറഞ്ഞു.
അരിഷ്‍ടനേമിയുടെ കൈത്തണ്ടയില്‍ കളിയായി അടിച്ചുകൊണ്ട് നന്തി പൊട്ടിച്ചിരിച്ചു.
“സുഹൃത്തേ നിന്‍റെ പേരെന്താണ്?” നന്തി ചോദിച്ചു.
“കൗസ്തവന്‍.” അരിഷ്‍ടനേമി പ്രതിവചിച്ചു. “ഒരു ദിവസം ചന്ദ്രവംശികളെ തുരത്തുന്നതിനുള്ള യുദ്ധത്തില്‍ നമ്മള്‍ ഒരുമിച്ചു പോരാടും. പിന്നെ ശ്രീരാമദേവന്‍റെ അനുഗ്രഹമുണ്ടെങ്കില്‍ നമ്മള്‍ ആ ജാരസന്തതികളെ കൊന്നൊടുക്കും.”
“അഗ്നിദേവനാണേ നമ്മള്‍ അതു ചെയ്യും.”

“താങ്കള്‍ നാഗന്‍റെ മനസ്സില്‍ കടന്നുകൂടിയ കാര്യം കൗതുകകരമാണ്.” ശിവന്‍റെ വയറിനുമുകളിലെ മുറിവ് വൃത്തിയാക്കി വെച്ചുകെട്ടുന്നതു നോക്കിക്കൊണ്ടു നില്ക്കെ ബൃഹസ്പതി പറഞ്ഞു.
എല്ലാ ഭടന്മാരുടെയും മുറിവുകള്‍ വെച്ചുകെട്ടിയശേഷം മാത്രം മതി തനിക്കുള്ള പരിചരണമെന്ന് ശിവന്‍ നിര്‍ബ്ബന്ധിച്ചിരുന്നു.
“ങാ, എനിക്കത് ശരിക്ക് വിശദീകരിക്കാനാവില്ല.” ശിവന്‍ പറഞ്ഞു. “നാഗന്മാര്‍ എങ്ങനെയാണ് ചിന്തിക്കുകയെന്ന് എന്‍റെ മനസ്സിലേക്ക് എങ്ങനെയോ കടന്നുവെന്ന് മാത്രം.”
“എങ്കില്‍ എനിക്കത് വിശദീകരിക്കാന്‍ കഴിയും!”
“ശരിക്കും? എന്ത്?”
“താങ്കള്‍ സര്‍വ്വശക്തനായ പേരുവിളിക്കാന്‍ സാധിക്കാത്ത ‘നീ’ ആണെന്നാണ് അതിനുള്ള വിശദീകരണം!” കണ്ണുകള്‍ മലര്‍ക്കെ വിടര്‍ത്തി പൗരാണികനായ ഒരു മാന്ത്രികനെപ്പോലെ കൈകള്‍കൊണ്ട് ആംഗ്യം കാണിച്ച് ബൃഹസ്പതി പറഞ്ഞു.
അവര്‍ പൊട്ടിച്ചിരിച്ചു. ആ പൊട്ടിച്ചിരിയില്‍ ശിവന്‍ പുറകോട്ടു മലര്‍ന്നു. സൈനിക വൈദ്യര്‍ ശിവനെ രൂക്ഷമായി നോക്കി. അതുകണ്ടയുടന്‍ ശിവന്‍ ശാന്തനായിരുന്ന് മുറിവ് കെട്ടുന്നതിന് അനുവദിച്ചു. ആയുര്‍വ്വേദവിധിപ്രകാരമുള്ള കുഴമ്പ് തേച്ചുപിടിപ്പിച്ച് ആര്യവേപ്പിന്‍റെ ഇലകൊണ്ട് പൊതിഞ്ഞശേഷം ഒരു പരുത്തിതുണി കൊണ്ട് വൈദ്യന്‍ ആ മുറിവ് ചുറ്റിക്കെട്ടി.
“ഒന്നിടവിട്ട് ഈ കെട്ട് മാറ്റണം. മറുനാട്ടുകാരാ.” ആ മുറിവ് കെട്ടിയത് ചൂണ്ടിക്കാട്ടിക്കൊണ്ട് വൈദ്യന്‍ പറഞ്ഞു. “ദേവഗിരിയിലെ കൊട്ടാര വൈദ്യന്‍ അതു ചെയ്തുകൊള്ളും. ഒരാഴ്ചത്തേക്ക് ഈ ഭാഗം നനയ്ക്കരുത്. കുളിക്കാന്‍ പാടില്ലാത്തതിനാല്‍ ഒരാഴ്ചത്തേക്ക് സോമരസം സേവിക്കാനും പാടില്ല.”
“ഓ, ഇയാള്‍ക്ക് സോമരസത്തിന്‍റെ ആവശ്യമില്ല.” ബൃഹസ്പതി തമാശ പറഞ്ഞു. “കഴിയാവുന്ന അപകടമെല്ലാം അത് ഇയാളുടെ ശരീരത്തില്‍ ചെയ്തുകഴിഞ്ഞു.”
ശിവനും ബൃഹസ്പതിയും ഒരിക്കല്‍കൂടി നിസ്സഹായരെന്നവണ്ണം പൊട്ടി പൊട്ടിച്ചിരിച്ചു. അത് കണ്ട് ആ വൈദ്യന്‍ ഈര്‍ഷ്യയോടെ തല വെട്ടിച്ച് നടന്നുപോയി.
“പക്ഷേ, ഒരു കാര്യം ഗൗരവത്തോടെ ചോദിക്കട്ടെ.” ബൃഹസ്പതി ശാന്തനായിക്കൊണ്ട് ചോദിച്ചു “എന്തിനാണ് അവര്‍ നിങ്ങളെ ആക്രമിക്കുന്നത്? നിങ്ങള്‍ ആരെയും ഉപദ്രവിച്ചിട്ടില്ലല്ലോ.”
“എന്‍റെ നേരെയായിരുന്നില്ല ആ ആക്രമണം എന്നു ഞാന്‍ കരുതുന്നു. സതിയായിരുന്നു അവരുടെ ലക്ഷ്യം.” ശിവന്‍ പറഞ്ഞു.
“സതി! എന്തിനു സതി? അതാണ് കൂടുതല്‍ നിഗൂഢമായ കാര്യം.”
“ഒരുപക്ഷേ സതിയെ മാത്രം ലക്ഷ്യം വെച്ചായിരിക്കണമെന്നില്ല.” ശിവന്‍ പറഞ്ഞു. “അവരുടെ ലക്ഷ്യം രാജകുടുംബമായിരിക്കാം. പ്രധാന ലക്ഷ്യം ചക്രവര്‍ത്തി തന്നെയായിരിക്കാം. അദ്ദേഹം അവിടെ ഇല്ലാതിരുന്നതിനാല്‍ അവര്‍ അടുത്ത ലക്ഷ്യമായ സതിയെ ഉന്നം വെച്ചു. രാജകുടുംബത്തിലെ ഏതെങ്കിലും പ്രധാനപ്പെട്ട വ്യക്തിയെ തട്ടിക്കൊണ്ടുപോയ ശേഷം അത് വെച്ച് വിലപേശുവാനായിരിക്കും അവരുടെ പദ്ധതിയെന്ന് എനിക്കു തോന്നുന്നു.”
ബൃഹസ്പതി പ്രതിവചിച്ചില്ല. അദ്ദേഹം വ്യാകുലനായതുപോലെ കാണപ്പെട്ടു. കൈകള്‍ ചേര്‍ത്തുപിടിച്ച് അവ മുഖത്തിനടുത്തേക്ക് കൊണ്ടുവന്നശേഷം കാര്യമായി ആലോചിക്കുന്ന മട്ടില്‍ അദ്ദേഹം അലക്ഷ്യമായി വിദൂരതയിലേക്ക് നോക്കിക്കൊണ്ടിരുന്നു. ശിവന്‍ മടിശ്ശീലയില്‍ കൈയിട്ട് പുകക്കുവാനുള്ള ചില്ലം കൈയിലെടുത്ത് അതില്‍ അല്പം കഞ്ചാവ് ശ്രദ്ധാപൂര്‍വ്വം നിറച്ചു. അയാള്‍ ചെയ്യുന്നതെന്താണെന്നറിയാന്‍ തിരിഞ്ഞുനോക്കിയ ബൃഹസ്പതി തന്‍റെ സുഹൃത്ത് ചെയ്യുന്ന പ്രവൃത്തിയില്‍ നീരസം കൊണ്ടു.
“നിങ്ങളൊരു സ്വതന്ത്രനായ മനുഷ്യനായതിനാല്‍…. നിങ്ങളോട്, ഞാനിത് പറഞ്ഞിട്ടില്ല, പറയാനും പാടില്ല.”ബൃഹസ്പതി പറഞ്ഞു. “പക്ഷേ ഞാന്‍ താങ്കളെ സുഹൃത്തായി കാണുന്നു. എനിക്കു താങ്കളോടു സത്യം തുറന്നുപറയേണ്ടതുണ്ട്. കരാചാപയിലെ ഈജിപ്തുകാരായ ചില വ്യാപാരികള്‍ ഈ കഞ്ചാവ് ഉപയോഗിക്കുന്നത് ഞാന്‍ കണ്ടിട്ടുണ്ട്. അത് താങ്കള്‍ക്കു നല്ലതിനല്ല.”
“സുഹൃത്തേ, താങ്കള്‍ക്കു തെറ്റുപറ്റി.” ചിരിച്ചുകൊണ്ട് ശിവന്‍ പറഞ്ഞു. “യഥാര്‍ത്ഥത്തില്‍ ഈ ലോകത്തിലെ ഏറ്റവും മികച്ച ശീലങ്ങളിലൊന്നാണിത്.”
“ഒരുപക്ഷേ നിങ്ങള്‍ക്കത് അറിയില്ലായിരിക്കാം, ശിവന്‍. ഇതിന് നിരവധി ദോഷഫലങ്ങളുണ്ട്, ഈ വസ്തു നിങ്ങളുടെ ഓര്‍മ്മയെ വല്ലാതെ ബാധിക്കുമെന്നതാണ് അതില്‍ ഏറ്റവും മോശമായ കാര്യം. പഴയ കാര്യങ്ങളോര്‍ക്കുവാനുള്ള കഴിവിനെ അത് നശിപ്പിക്കും.”
പൊടുന്നനെ ശിവന്‍റെ മുഖം അവന്‍റെ സ്വഭാവത്തിനു വിരുദ്ധമായി ഗൗരവം പൂണ്ടു. വിഷണ്ണമായ പുഞ്ചിരിയോടെ അവന്‍ ബൃഹസ്പതിയെ നോക്കി. “അതാണ് യഥാര്‍ത്ഥത്തില്‍ അതിന്‍റെ മേന്മ സുഹൃത്തേ. ഇത് പുകയ്ക്കാത്തവരെല്ലാം മറവിയെ ഭയപ്പെടുന്നവരാണ്.” 
ചില്ലത്തില്‍ തീ കൊളുത്തിയശേഷം പുകയൊന്ന് ആഞ്ഞുവലിച്ച് ശിവന്‍ തുടര്‍ന്നു. “മറക്കാന്‍ പറ്റാത്തതിനെക്കുറിച്ചാണ് അവര്‍ക്കു ഭയം.”
എന്തൊരു ഭയങ്കരമായ ഭൂതകാലമായിരിക്കാം തന്‍റെ ഈ സുഹൃത്തിനെ ഈ ലഹരി ഉപയോഗിക്കാന്‍ പ്രേരിപ്പിച്ചിട്ടുണ്ടാവുക എന്നാലോചിച്ചുകൊണ്ട് ബൃഹസ്പതി ശിവനെ നിര്‍ന്നിമേഷനായി നോക്കി.