അധ്യായം ഇരുപത്തി മൂന്ന്
ധര്‍മ്മയുദ്ധം

ഒരു വില്ലിന്‍റെ ആകൃതിയിലായിരുന്നു സൂര്യവംശികളുടെ സൈനികവിന്യാസം. കരുത്തുറ്റതെങ്കിലും വഴക്കമുള്ളത്. അടുത്തിടെ രൂപപ്പെടുത്തിയെടുത്ത കൂര്‍മ്മ വ്യൂഹം മധ്യത്തിലാണ് വിന്യസിച്ചിരുന്നത്. കാലാള്‍പ്പട പാര്‍ശ്വങ്ങളില്‍. കുന്തക്കാര്‍ അവരുടെ അരികുതീര്‍ത്തു. തലേരാത്രി കാലംതെറ്റിപ്പെയ്ത മഴമൂലം അവര്‍ തേരുകള്‍ ഒഴിവാക്കി. തേര്‍ച്ചക്രങ്ങള്‍ ചെളിയില്‍ ആഴ്ന്നുപോകാനുള്ള സാധ്യതയുണ്ടായിരുന്നു. പുതുതായി വളര്‍ത്തിയെടുത്തു അമ്പെയ്ത്തുസൈന്യം ഏറ്റവും പുറകില്‍ വിന്യസിക്കപ്പെട്ടു. അതിവിദഗ്ദ്ധമായി രൂപകല്പന ചെയ്തെടുത്ത പുറംചാരികള്‍ അമ്പെയ്ത്തുകാര്‍ക്ക് പുറംചാഞ്ഞിരുന്ന് കാലുകൊണ്ട് അമ്പെയ്യാനുള്ള സൗകര്യം നല്കി. വില്ല് കാലിന് കുറുകെവെച്ച് ഞാണ് കവിളിനടുത്തേക്കു വലിച്ചുപിടിച്ച്, ഏതാണ്ട് ചെറുകുന്തങ്ങള്‍ പോലുള്ള ശക്തമായഅമ്പുകള്‍ എയ്തുവിടാന്‍ അവര്‍ക്കുസാധിക്കും. സൂര്യവംശിസൈന്യത്തിലെ കാലാള്‍പ്പടയുടെ പുറകിലായിരുന്നു അമ്പെയ്ത്തുകാരുടെ സ്ഥാനമെന്നതിനാല്‍ ചന്ദ്രവംശികള്‍ക്ക് അവരുടെ സാന്നിദ്ധ്യം കണ്ടെത്താന്‍ സാധിക്കുകയില്ലായിരുന്നു.
ചന്ദ്രവംശികളുടെ സൈന്യത്തിന്‍റെ എണ്ണം കൊണ്ടുള്ള മേധാവിത്വം അവരുടെ സൈനികവിന്യാസത്തില്‍നിന്നു തന്നെ പ്രകടമായിരുന്നു. അയ്യായിരം സൈനികരടങ്ങുന്ന സംഘങ്ങളായാണ് അവരുടെ ഭീമന്‍ കാലാള്‍പ്പട ചിട്ടപ്പെടുത്തിയിരുന്നത്. അത്തരം അമ്പത് സംഘങ്ങളെ പൂര്‍ണ്ണമായും നേര്‍രേഖീയമായാണ് വിന്യസിച്ചിരുന്നത്. കണ്ണെത്താവുന്നിടത്തോളം ദൂരം അതു പരന്നുകിടന്നു. ഇതിനുപുറമെ മൂന്നു സംഘങ്ങള്‍കൂടി ഇവരുടെ ശേഷിക്കുന്ന ജോലി ചെയ്തുതീര്‍ക്കുവാന്‍ തയ്യാറായി അണിയറയില്‍ നില്പുണ്ടായിരുന്നു. എണ്ണം കൊണ്ട് ശക്തികുറവുള്ള ഒരു സൈന്യത്തെ നേരിട്ടുള്ള ആക്രമണത്തിലൂടെ കീഴ്പ്പെടുത്തുവാനും അത്തരം ആക്രമണങ്ങള്‍ക്ക് ഗണ്യമായ ശക്തി പകരുവാനും, ആക്രമണത്തിനു കാര്‍ക്കശ്യമേകുവാനും അനുയോജ്യമായ വിധത്തിലുള്ളതായിരുന്നു ആ സൈനികസംവിധാനം. ആവശ്യമെങ്കില്‍ കുന്തക്കാര്‍ക്ക് ആക്രമിച്ചു കയറുവാനുള്ള ഇടവും ഇവര്‍ ശേഷിപ്പിച്ചിരുന്നു. സൂര്യവംശികളുടെ സൈനികഘടനയെക്കുറിച്ചുള്ള പഠനം ചന്ദ്രവംശികളെ തങ്ങളുടെ കുന്തപ്പടയെ പുറകില്‍നിന്നും വശങ്ങളിലേക്കു വിന്യസിക്കുവാന്‍ പ്രേരിപ്പിച്ചു. ഇതിലൂടെ സൂര്യവംശി സൈന്യത്തിന്‍റെ പാര്‍ശ്വങ്ങളിലേക്ക് ആക്രമിച്ചു കയറാനും ശത്രുനിരയെ ഛിന്നഭിന്നമാക്കാനും കഴിയും. ചന്ദ്രവംശി സൈനികമേധാവി പൗരാണികസൈനികഗ്രന്ഥങ്ങള്‍ വായിച്ചിരുന്നു. ഓരോ താളുകളിലും പറഞ്ഞിരുന്ന കാര്യങ്ങള്‍ അക്ഷരം പ്രതി നടപ്പിലാക്കുവാനും അദ്ദേഹം ശ്രമിച്ചു. നിലവാരമുള്ള യുദ്ധതന്ത്രങ്ങള്‍ അനുവര്‍ത്തിച്ചിരുന്ന ശത്രുവിനു നേരെയുള്ള ഇത്തരത്തിലുള്ള നീക്കങ്ങള്‍ കൂടുതല്‍ കൃത്യതയുള്ളതായിരിക്കാം. നിര്‍ഭാഗ്യവശാല്‍ ചന്ദ്രവംശി സര്‍വ്വസൈന്യാധിപന് ഇപ്പോള്‍ നേരിടേണ്ടി വന്നിരിക്കുന്നത് ഒരു തിബത്തന്‍ ഗോത്രവര്‍ഗ്ഗ നേതാവ് നയിക്കുന്ന സൂര്യവംശി ആക്രമണത്തേയാണ്.
പ്രധാന യുദ്ധഭൂമിയുടെ അരികിലുള്ള കുന്നിനുനേര്‍ക്ക് ശിവന്‍ കുതിരയെ നയിച്ചപ്പോള്‍ ബ്രാഹ്മണരുടെ ശ്ലോകാര്‍ച്ചനയും ഉച്ചത്തിലായി. പടഹധ്വനി സൈനികരില്‍ ആവേശം ചെലുത്തി. എണ്ണത്തില്‍ എതിരാളിയേക്കാള്‍ വളരെ കുറവായിരുന്നുവെങ്കിലും സൂര്യവംശികള്‍ പരിഭ്രമത്തിന്‍റെ നേരിയൊരംശംപോലും പ്രകടിപ്പിച്ചില്ല. അവര്‍ ഭയത്തെ ആഴത്തില്‍ കുഴിച്ചുമൂടിയിരുന്നു.
വിവിധ ദളങ്ങളുടെയും, വിവിധ ഈശ്വരന്മാരുടെയും പേരിലുള്ള യുദ്ധ കാഹളങ്ങള്‍ അന്തരീക്ഷത്തില്‍ അലയടിച്ചു.
ദേവേന്ദ്രന്‍ ജയിക്കട്ടെ!
അഗ്നിദേവന്‍ ജയിക്കട്ടെ!
ശക്തിദേവി ജയിക്കട്ടെ!
വരുണദേവന്‍ വിജയിക്കട്ടെ!
പവനദേവന്‍ വിജയിക്കട്ടെ!
എന്നാല്‍ പേശിദൃഢമായ ശരീരമുള്ള ഒരു സുന്ദരരൂപത്തേയും പേറിക്കൊണ്ട് ഒരു വെള്ളക്കുതിര ആ കുന്നിന്‍മുകളിലൂടെ കുതിച്ചുവരുന്നതു കണ്ടപ്പോള്‍ സൈനികര്‍ ഈ അട്ടഹാസങ്ങള്‍ വിസ്മരിച്ചു. മേഘക്കൂട്ടങ്ങള്‍ക്കിടയിലെ ദൈവങ്ങളെ താഴെ നടക്കുന്ന സംഭവങ്ങള്‍ കാണാന്‍ നിര്‍ബ്ബന്ധിതരാക്കുംവിധം ഇടിമുഴക്കംപോലുള്ളൊരു ഗര്‍ജ്ജനമുയര്‍ന്നു. അതംഗീകരിക്കുന്ന മട്ടില്‍ നീലകണ്ഠന്‍ കൈ ഉയര്‍ത്തിക്കാണിച്ചു. അവനെ അനുഗമിച്ചുകൊണ്ട് സേനാപതി പര്‍വ്വതേശ്വരനും അദ്ദേഹത്തിനൊപ്പം നന്തിയും വീരഭദ്രനും പ്രത്യക്ഷപ്പെട്ടു.
ശിവന്‍ അടുത്തേക്കു ചെന്നതും വ്രകന്‍ ഒരൊറ്റ ആച്ചിലില്‍ കുതിരപ്പുറത്തുനിന്നും ഇറങ്ങി. അത്രവേഗത്തില്‍തന്നെ പര്‍വ്വതേശ്വരനും കുതിരപ്പുറത്ത് നിന്നിറങ്ങി. ശിവന്‍ വ്രകന്‍റെ അടുത്തെത്തുന്നതിനുമുന്‍പ് പര്‍വ്വതേശ്വരന്‍ അയാളുടെ അടുത്തെത്തി.
“ഭഗവാന്‍ വലതുഭാഗം നയിച്ചുകൊള്ളും, ദളപതേ.” പര്‍വ്വതേശ്വരന്‍ പറഞ്ഞു. “അതാണു ശരിയെന്ന് എനിക്കു തോന്നുന്നു.”
“അദ്ദേഹത്തിനുകീഴില്‍ പോരാടുന്നത് എനിക്ക് അഭിമാനകരമാണ് പ്രഭോ.” ആഹ്ലാദത്തോടെ വ്രകന്‍ പറഞ്ഞു. അയാള്‍ തല്‍ക്ഷണം തന്‍റെ സൈനികാധികാരം സൂചിപ്പിക്കുന്ന ദണ്ഡ് വലിച്ചെടുത്ത് ഒറ്റക്കാലില്‍ മുട്ടുകുത്തിയിരുന്നുകൊണ്ട് അത് ശിവനു കൈമാറുവാനായി ഉയര്‍ത്തിപ്പിടിച്ചു.
“നിങ്ങള്‍ ഇത്തരം രീതികള്‍ നിര്‍ത്തണം.”ശിവന്‍ ചിരിച്ചുകൊണ്ടുപറഞ്ഞു. “നിങ്ങള്‍ എന്നെ അമ്പരപ്പിക്കുന്നു.”
വ്രകനെ പിടിച്ചെഴുന്നേല്‍പ്പിച്ച് ശിവന്‍ അയാളെ മുറുകെ പുണര്‍ന്നു “ഞാന്‍ നിങ്ങളുടെ സുഹൃത്താണ്, യജമാനനല്ല.”
ഞെട്ടിപ്പോയ വ്രകന്‍ പുറകോട്ടു നീങ്ങി. നന്മയുടെ ഊര്‍ജ്ജത്തിന്‍റെ പ്രവാഹം നിയന്ത്രിക്കുവാന്‍ അയാളുടെ ആത്മാവിനു സാധിച്ചില്ല. “ശരി, പ്രഭോ.” അയാള്‍ പിറുപിറുത്തു.
പതുക്കെ തലയാട്ടിക്കൊണ്ട് ശിവന്‍ പുഞ്ചിരിച്ചു. വ്രകന്‍റെ നീട്ടിയ കൈകളില്‍ നിന്നും അവനാ ദണ്ഡ് പതുക്കെ ഏറ്റുവാങ്ങി. സൂര്യവംശികളേവരും കാണുന്നതിനായി അത് ഉയര്‍ത്തിപ്പിടിച്ചു. അപ്പോള്‍ സൈനികരുടെ കാതുതുളക്കുന്ന അലര്‍ച്ച ഉയര്‍ന്നു.
മഹാദേവ! മഹാദേവ! മഹാദേവ!
ഒരൊറ്റകുതിപ്പിന് ശിവന്‍ കുതിരപ്പുറത്ത് കയറി. അധികാരദണ്ഡ് ഉയര്‍ത്തിപ്പിടിച്ചുകൊണ്ട് അവന്‍ സൈനികനിരയുടെ മുന്നിലൂടെ അങ്ങോട്ടുമിങ്ങോട്ടും കുതിരയെ ഓടിച്ചു. സൂര്യവംശികളുടെ ശബ്‍ദം കൂടുതല്‍ ഉച്ചത്തിലായി.
“മഹാദേവ!”
“മഹാദേവ!”
“മഹാദേവ!”
“സൂര്യവംശികളേ!” കൈ ഉയര്‍ത്തിപ്പിടിച്ചുകൊണ്ട് ശിവന്‍ അലറി. “മെലൂഹന്മാരേ! ഞാന്‍ പറയുന്നത് കേള്‍ക്കൂ!”
ജീവിച്ചിരിക്കുന്ന ദൈവം പറയുന്നതുകേള്‍ക്കുവാനായി സൈന്യം നിശ്ശബ്‍ദമായി.
“ആരാണ് മഹാദേവന്‍?”ശിവന്‍ ഗര്‍ജ്ജിച്ചു. 
ഓരോവാക്കും ശ്രദ്ധിച്ചു കേള്‍ക്കുവാനായി അവര്‍ കാതോര്‍ത്തു.
“സാധാരണ മനുഷ്യര്‍ താന്‍ ചെയ്യേണ്ടതായ ജോലി ചെയ്യുന്നത് അകലെനിന്നും നോക്കിക്കാണുന്നവനാണോ, അവന്‍? അല്ല!”
ചില സൈനികര്‍ ശബ്‍ദിക്കാതെ പ്രാര്‍ത്ഥിച്ചുകൊണ്ടിരുന്നു.
മറ്റുള്ളവര്‍ നന്മയുടെ വിജയത്തിനായി യുദ്ധംചെയ്തുകൊണ്ടിരിക്കേ അലസമായി ഒരിടത്തിരുന്നുകൊണ്ട് അനുഗ്രഹിക്കുന്നവനോ അവന്‍? തിന്മയെ നശിപ്പിക്കുവാനുള്ള ശ്രമത്തില്‍ മരിച്ചു വീഴുന്ന മനുഷ്യരുടെ മൃതശരീരം അക്ഷോഭ്യനായി എണ്ണിനോക്കുന്നവനാണോ അവന്‍? അല്ല.”
സൂര്യവംശികള്‍ നീലകണ്ഠന്‍റെ സന്ദേശം ഉള്‍ക്കൊണ്ടുകൊണ്ടിരിക്കേ, സൂചിവീണാല്‍കേള്‍ക്കാവുന്ന വിധത്തിലുള്ള മൂകത അവിടെയാകെ പരന്നു.
“നന്മക്കുവേണ്ടി പോരാടുമ്പോഴാണ് ഒരുവന്‍ മഹാദേവനായിത്തീരുന്നത്. അമ്മയുടെ ഉദരത്തില്‍നിന്ന് മഹാദേവനായിട്ട് ആരും ജനിക്കുന്നില്ല. തിന്മയെ ഉന്മൂലനം ചെയ്യുവാനുള്ള യുദ്ധഭൂമിയില്‍വെച്ചാണ് ഒരു മനുഷ്യന്‍ മഹാദേവനായി വാര്‍ത്തെടുക്കപ്പെടുന്നത്!”
സിരകളിലാകെ നന്മയുടെ ഊര്‍ജ്ജപ്രവാഹമനുഭവപ്പെട്ട സൈന്യം നിശ്ശബ്‍ദരായി നിലകൊണ്ടു.
“ഞാനൊരു മഹാദേവനാണ്!” ശിവന്‍ അട്ടഹസിച്ചു.
അതിന്‍റെ പ്രതിദ്ധ്വനിയായി ഒരലര്‍ച്ച സൂര്യവംശികളില്‍നിന്നുയര്‍ന്നു. മഹാദേവനാണ് അവരെ നയിച്ചത്. ദേവാധിദേവന്‍. ചന്ദ്രവംശികള്‍ക്കിനി ഒരവസരം പോലുമില്ല.
“പക്ഷേ, ഞാന്‍ മാത്രമല്ല മഹാദേവന്‍!”
നടുക്കത്തിന്‍റെ മൗനം സൂര്യവംശികളെ ഗ്രസിച്ചു. മഹാദേവന്‍ എന്താണുദ്ദേശിച്ചത്? അവന്‍ മാത്രമല്ല ഒരേയൊരു മഹാദേവന്‍? ചന്ദ്രവംശികള്‍ക്കും ഇങ്ങനെയൊരു ഈശ്വരനുണ്ടോ?
“ഞാന്‍ മാത്രമല്ല ഒരേയൊരു മഹാദേവന്‍! കാരണം നൂറായിരക്കണക്കിന് മഹാദേവന്മാരെ ഞാനെന്‍റെ മുന്നില്‍ കാണുന്നുണ്ട്. നന്മയുടെ ഭാഗത്തുനിന്നുകൊണ്ട് പോരാടുന്ന നൂറായിരം മനുഷ്യരെ ഞാന്‍ കാണുന്നു! തിന്മയ്ക്കെതിരെ യുദ്ധംചെയ്യുന്ന നൂറായിരം മനുഷ്യരെ ഞാന്‍ കാണുന്നു! തിന്മയെ നശിപ്പിക്കാന്‍ കെല്പുള്ള നൂറായിരം പേരെ ഞാന്‍ കാണുന്നു.”
നീലകണ്ഠന്‍റെ വാക്കുകളുടെ ശക്തി അവരുടെ മനസ്സില്‍ തുളച്ചുകയറിയപ്പോള്‍ അമ്പരന്നുപോയ സൂര്യവംശികള്‍ വാ പൊളിച്ചുനിന്നു. ഞങ്ങള്‍ ദൈവങ്ങളാണോ? ആ ചോദ്യം ചോദിക്കുവാനുള്ള ധൈര്യം അവര്‍ക്കുണ്ടായിരുന്നില്ല.
ശിവന്‍റെ പക്കല്‍ അതിനുള്ള മറുപടി ഉണ്ടായിരുന്നു. ഹര്‍ ഏക് ഹൈ മഹാദേവ്!
മെലൂഹന്‍മാര്‍ അന്തംവിട്ടുനിന്നു. ഓരോരുത്തരും മഹാദേവന്മാരോ?
“ഹരഹര മഹാദേവ!”ശിവന്‍ അട്ടഹസിച്ചു.
മെലൂഹന്മാര്‍ അലറിവിളിച്ചു ഞങ്ങളെല്ലാം മഹാദേവന്മാര്‍!
ശുദ്ധമായ ചൈതന്യവത്തായ ഊര്‍ജ്ജം ഓരോ സൂര്യവംശികളുടെയും സിരകളിലൂടൊഴുകി. അവര്‍ ദൈവങ്ങളാണ്! ചന്ദ്രവംശിസൈന്യത്തിന് എണ്ണത്തില്‍ പത്തിരട്ടി വലിപ്പമുണ്ടെന്നത് ഒരു പ്രശ്നമല്ല. സൂര്യവംശികള്‍ ദൈവങ്ങളാണ്. തിന്മയുടെ ഉപാസകന്മാരായ ചന്ദ്രവംശികളുടെ എണ്ണം സൂര്യവംശികളുടെ നൂറിരട്ടിയാണെങ്കിലും സൂര്യവംശികളുടെ വിജയം ഉറപ്പാണ്. അവര്‍ ദൈവങ്ങളാണ്.
“ഹരഹരമഹാദേവ!” സൂര്യവംശിസൈന്യം അലറി.
“ഹര ഹര മഹാദേവ!” ശിവന്‍ ഗര്‍ജ്ജിച്ചു. “നമ്മളെല്ലാം ഈശ്വരന്മാര്‍! ഒരു ദൗത്യം പേറുന്ന ഈശ്വരന്മാര്‍!”
വാള്‍ ഊരിയെടുത്ത് അവന്‍ കുതിരയുടെ കടിഞ്ഞാണ്‍വലിച്ചു. ഭയങ്കരമായ ചിനയ്ക്കലോടെ ആ കുതിര ചന്ദ്രവംശികള്‍ക്കഭിമുഖമായി പിന്‍കാലില്‍ ഉയര്‍ന്നുനിന്നശേഷം ഒറ്റക്കാലില്‍ ഒന്നു വട്ടംചുറ്റി. ശിവന്‍ ശത്രുസൈന്യത്തിനു നേര്‍ക്ക് വാള്‍ ചൂണ്ടി “തിന്മയെ നശിപ്പിക്കുവാനുള്ള ദൗത്യം!”
സൂര്യവംശികള്‍ അവരുടെ യജമാനന്‍ പറഞ്ഞത് ഏറ്റുചൊല്ലി “ഹര ഹര മഹാദേവ!”
ആ അലര്‍ച്ച അന്തരീക്ഷത്തില്‍ അലയടിച്ചു. ഹര ഹര മഹാദേവ!
വിജയം നിഷേധിക്കപ്പെടില്ല. ഹര ഹര മഹാദേവ!
തിന്മയുടെ നീണ്ട ഊഴം ഇന്നത്തോടെ അവസാനിക്കും. ഹര ഹര മഹാദേവ!
സൈന്യം ദൈവങ്ങളാണെന്ന മട്ടില്‍ ഉച്ചത്തില്‍ ആരവം മുഴക്കിയപ്പോള്‍ ശിവന്‍ പുഞ്ചിരിതൂകിക്കൊണ്ടു നിന്ന പര്‍വ്വതേശ്വരന്‍റെ അടുത്തേക്കുചെന്നു. നന്തിയും വീരഭദ്രനും വ്രകനും അദ്ദേഹത്തിനു സമീപം നില്പുണ്ടായിരുന്നു.
“നല്ല പ്രസംഗം.” വീരഭദ്രന്‍ ചിരിച്ചു.
ശിവന്‍ അവനെ നോക്കി കണ്ണടച്ചു കാണിച്ചു. പിന്നെ അവന്‍ കുതിരയെ പര്‍വ്വതേശ്വരന്‍റെ നേര്‍ക്ക് തിരിച്ചു നിര്‍ത്തി. “സേനാപതേ, നമുക്ക് നമ്മുടെ മഴപെയ്യിക്കുന്ന പരിപാടി തുടങ്ങാറായെന്നു തോന്നുന്നു.”
“അതെ പ്രഭോ.” പര്‍വ്വതേശ്വരന്‍ തലകുലുക്കി. കുതിരയെ തിരിച്ചുനിര്‍ത്തി അദ്ദേഹം തന്‍റെ പതാകാവാഹകന് കല്പന നല്കി “അമ്പെയ്ത്തുകാര്‍”
ആ സൂചന അടയാളപ്പെടുത്തിയ കൊടി അയാള്‍ ഉയര്‍ത്തി. ചുവപ്പിന്മേല്‍ കടുംകറുപ്പ് ഇടിമിന്നായം രേഖപ്പെടുത്തിയ പതാക. ഈ സന്ദേശം സൈനിക നിരയിലെ എല്ലാ പതാകാ വാഹകന്മാരും ആവര്‍ത്തിച്ചു. സൂര്യവംശി കാലാള്‍ പ്പട ഉടന്‍തന്നെ മുട്ടുകുത്തിയിരുന്നു. ശിവനും പര്‍വ്വതേശ്വരനും വ്രകനും നന്തിയും വീരഭദ്രനും ഉടന്‍ താഴെയിറങ്ങി കുതിരകളെ മുട്ടുകുത്തിച്ചു നിര്‍ത്തി. അസ്ത്രങ്ങള്‍ മാരകമായ പേമാരിയായി പറന്നു.
അര്‍ദ്ധവൃത്താകൃതിയിലാണ് അമ്പെയ്ത്തുകാരെ വിന്യസിച്ചിരുന്നത്. ചന്ദ്രവംശിസൈന്യത്തെ കഴിയാവുന്നിടത്തോളം പൊതിയുന്നതിനുവേണ്ടിയാണ് അങ്ങനെചെയ്തിരുന്നത്. അയ്യായിരം അമ്പെയ്ത്തുകാര്‍ ചന്ദ്രവംശികളുടെ മേല്‍ മരണം പെയ്തിറക്കിയതോടെ യുദ്ധഭൂമിയുടെ മുകളിലുള്ള ആകാശം അസ്ത്രങ്ങളുടെ കറുത്ത തിരശ്ശീലകൊണ്ട് മറയ്ക്കപ്പെട്ടു. തിങ്ങിക്കൂടിനിന്ന ചന്ദ്രവംശി സൈനികര്‍ എളുപ്പം ആ അസ്ത്രങ്ങള്‍ക്കിരയായി. ഏതാണ്ട് ചെറുകുന്തങ്ങള്‍ പോലുള്ള ആ അമ്പുകള്‍ ചന്ദ്രവംശി കൂലിപ്പട്ടാളക്കാരുടെ തുകല്‍കൊണ്ടും മരംകൊണ്ടുമുള്ള മാര്‍ച്ചട്ടകളെ ഭേദിച്ചു. സ്ഥിരം സൈനികര്‍ക്കുമാത്രമായിരുന്നു ലോഹംകൊണ്ടുള്ള മാര്‍ച്ചട്ടകളുണ്ടായിരുന്നത്. നിമിഷങ്ങള്‍ക്കകം കൂലിപ്പട്ടാളത്തിന്‍റെ ഒന്നാംനിര തകര്‍ന്നു. പൊരുതിനില്ക്കാന്‍ ശ്രമിക്കുന്നതിനിടെ അവര്‍ക്ക് വന്‍ ആള്‍നാശം നേരിട്ടു. അതോടെ ശേഷിച്ച കൂലിപ്പട്ടാളക്കാര്‍ തിരിഞ്ഞോടി. അത് സൈനികനിരയിലെമ്പാടും അലങ്കോലമുണ്ടാക്കി. പുറകിലുണ്ടായിരുന്ന സൈനികവൃന്ദത്തിലും ഇത് ആശയക്കുഴപ്പം സൃഷ്‍ടിച്ചു.
പര്‍വ്വതേശ്വരന്‍ ശിവനുനേരെ തിരിഞ്ഞു “നമ്മള്‍ ഈ ആക്രമണം കൂടുതല്‍ ദൂരത്തേക്കു വ്യാപിപ്പിക്കണമെന്നാണ് എനിക്കു തോന്നുന്നത്.”
മറുപടിയായി ശിവന്‍ തലകുലുക്കി. പര്‍വ്വതേശ്വരന്‍ തന്‍റെ പതാകാവാഹകനെ നോക്കി തലയാട്ടി. അയാള്‍ ആ സന്ദേശം കൈമാറി. അമ്പെയ്ത്തുകാര്‍ കുറച്ചുനേരം അമ്പെയ്ത്ത് നിര്‍ത്തിവെച്ചു. ചക്രങ്ങള്‍ തിരിച്ച് അവര്‍ തങ്ങളുടെ അമ്പെയ്ത്തുപടിയുടെ ഉയരം കൂട്ടി. ദീര്‍ഘദൂരം ലക്ഷ്യമാക്കി വില്ലുകള്‍ തയ്യാറാക്കിക്കഴിഞ്ഞപ്പോള്‍ അവര്‍ അമ്പുകള്‍ തൊടുത്തു. അമ്പുകള്‍ പറന്നു. ചന്ദ്രവംശികളുടെ രണ്ടാംനിരയെ ആ അമ്പുകള്‍ ലക്ഷ്യമിട്ടു. തിരിഞ്ഞോടുന്ന ചന്ദ്രവംശികള്‍ക്കെതിരായുള്ള ആക്രമണം അവരുടെ രണ്ടാംനിരയിലും അലങ്കോലമുണ്ടാക്കി.
ചന്ദ്രവംശിസൈന്യത്തിലെ കുതിരപ്പട്ടാളം ആക്രമണത്തിനു തയ്യാറെടുക്കുന്നത് ശിവന്‍ കണ്ടു. അവന്‍ പര്‍വ്വതേശ്വരനുനേരെ തിരിഞ്ഞു “സേനാപതേ, അവരുടെ കുതിരപ്പട്ടാളം പുറത്തേക്കു നീങ്ങുകയാണ്. നമ്മുടെ അമ്പെയ്ത്തുകാരെ ആക്രമിക്കുകയാണ് അവരുടെ ഉദ്ദേശമെന്നുതോന്നുന്നു. നമ്മുടെ കുതിരപ്പട്ടാളം വഴിമധ്യേ അവരെ നേരിടണം.”
“അതെ പ്രഭോ.” പര്‍വ്വതേശ്വരന്‍ പറഞ്ഞു. “ചന്ദ്രവംശികളുടെ ഈ നീക്കം ഞാന്‍ പ്രതീക്ഷിച്ചിരുന്നു. അതുകൊണ്ടാണ് മായാസ്രേണിക്കിന്‍റെയും വിദ്യുന്മാലിയുടെയും നേതൃത്വത്തിലുള്ള രണ്ടു സംഘം കുതിരപ്പട്ടാളത്തെ ഞാന്‍ വശങ്ങളില്‍ വിന്യസിച്ചത്.
“ഗംഭീരം! പക്ഷേ, നമ്മുടെ കുതിരപ്പട്ടാളം ഏറെ മുന്നോട്ടുകയറാന്‍ പാടില്ല. അതല്ലെങ്കില്‍ നമ്മുടെ അസ്ത്രങ്ങള്‍ നമ്മുടെ കുതിരക്കാര്‍ക്കുതന്നെ വിനയായിത്തീരും. അതേസമയം അവര്‍ പിന്തിരിയാനും പാടില്ല. അവര്‍ അവരുടെ സ്ഥാനത്ത് പിടിച്ചുനില്ക്കണം. ഏറ്റവും കുറഞ്ഞത് അടുത്ത അഞ്ച് നിമിഷനേരത്തേക്കെങ്കിലും.”
“സമ്മതിച്ചു. നമ്മുടെ അമ്പെയ്ത്തുകാര്‍ക്ക് അവരുടെ ജോലി പൂര്‍ത്തിയാക്കുവാന്‍ കൂടുതല്‍ സമയം വേണം.”
പര്‍വ്വതേശ്വരന്‍ പതാകാവാഹകന് വിശദമായ നിര്‍ദ്ദേശങ്ങള്‍ നല്കി. ഇടത്തോട്ടും വലത്തോട്ടും രണ്ട് ദൂതന്മാര്‍ ഓടിപ്പോയി. നിമിഷങ്ങള്‍ക്കകം മായാസ്രേണിക്കിന്‍റെയും വിദ്യുന്മാലിയുടെയും നേതൃത്വത്തിലുള്ള കിഴക്കന്‍ അരിഷ്‍ടനേമിവ്യൂഹവും പടിഞ്ഞാറന്‍ അരിഷ്‍ടനേമിവ്യൂഹവും ചന്ദ്രവംശികളുടെ പ്രത്യാക്രമണം നേരിടാനായി പുറത്തേക്കു കുതിച്ചു.
അസ്ത്രങ്ങളുടെ നിലയ്ക്കാത്ത നിഷ്ഠുരമായ പാളികള്‍ തങ്ങളുടെ മേല്‍ വര്‍ഷിക്കപ്പെട്ടതോടെ ചന്ദ്രവംശികളുടെ രണ്ടാംനിര അലങ്കോലപ്പെട്ടു. തങ്ങളുടെ ശരീരം തളരുന്നതും കൈകളില്‍ ചോര പൊടിയുന്നതും സൂര്യവംശികള്‍ക്കു പ്രശ്നമായില്ല. അവര്‍ ധീരമായി ആക്രമണം തുടര്‍ന്നു. നിര്‍ദ്ദയമായ ആക്രമണത്തിനെതിരെ പിടിച്ചുനില്ക്കാന്‍ സാധിക്കാതായപ്പോള്‍ ചന്ദ്രവംശി സൈനികര്‍ ഏതുവിധേനയും രക്ഷപ്പെടാന്‍ ശ്രമിച്ചു.
“കൂടുതല്‍ കൂടുതല്‍ ദൂരത്തേക്ക് പ്രഭോ?”ശിവന്‍റെ വാക്കുകള്‍ മൂന്‍കൂര്‍ കണ്ടുകൊണ്ട് പര്‍വ്വതേശ്വരന്‍ ചോദിച്ചു. ശിവന്‍ സമ്മതഭാവത്തില്‍ തലയാട്ടി.
ചന്ദ്രവംശി കുതിരപ്പട്ടാളവും സൂര്യവംശി കുതിരപ്പട്ടാളവും തമ്മില്‍ കിഴക്കും പടിഞ്ഞാറും അതിര്‍ത്തികളില്‍ ഏറ്റുമുട്ടി. ചന്ദ്രവംശികള്‍ക്ക് അകത്തേക്കു ഭേദിച്ചു കയറണമെന്ന് അറിയാമായിരുന്നു. കുറച്ചുനേരം കൂടി സൂര്യവംശികളുടെ അസ്ത്രാക്രമണം തുടര്‍ന്നാല്‍ എല്ലാം തീരും. യുദ്ധത്തില്‍ അവര്‍ പരാജയപ്പെടും. മുറിവേറ്റ കടുവകളെപ്പോലെ അവര്‍ പോരാടി. വാളുകള്‍ അസ്ഥിയും മാംസവും വെട്ടിമുറിച്ചു. കുന്തങ്ങള്‍ മാര്‍ച്ചട്ടകളില്‍ തുളച്ചുകയറി. അവയവങ്ങള്‍ അറ്റുതൂങ്ങിയിട്ടും ഭടന്മാര്‍ യുദ്ധം തുടര്‍ന്നു. പോരാളികളെ നഷ്‍ടപ്പെട്ട കുതിരകള്‍ തങ്ങളുടെ ജീവന്‍ രക്ഷിക്കാനായി ആക്രമണമഴിച്ചുവിട്ടു. അമ്പെയ്ത്തുകാരെ സംരക്ഷിച്ചിരുന്ന സൈനികനിരയെ ഭേദിക്കുവാന്‍ ചന്ദ്രവംശികള്‍ സര്‍വ്വശക്തിയുമെടുത്ത് പോരാടി. നിര്‍ഭാഗ്യവശാല്‍ അവര്‍ ചെന്നുപെട്ടത് ഏറ്റവും ഉജ്ജ്വലരായ ദളപതികളുടെ മുന്നിലാണ്. മായാസ്രേണിക്കും വിദ്യുന്മാലിയും വിപുലമായ ചന്ദ്രവംശിസൈന്യത്തെ മുന്നോട്ടുതെല്ലും നീങ്ങാന്‍ സമ്മതിക്കാതെ തടഞ്ഞുനിര്‍ത്തി.
തല്‍സമയം അമ്പെയ്ത്തുകാര്‍ ചന്ദ്രവംശികളുടെ മൂന്നാംനിരയുടെ മേല്‍ ആക്രമണമഴിച്ചുവിട്ടു. അവരുടെ സൈനികര്‍ രക്തംവാര്‍ന്ന് മരിക്കുകയോ ഓടിപ്പോവുകയോ ചെയ്തുകൊണ്ടിരുന്നു. എന്നാല്‍ അവരില്‍ ചിലര്‍ കഷ്‍ടപ്പെട്ട് ധൈര്യപൂര്‍വ്വം പിടിച്ചുനില്ക്കാന്‍ ശ്രമിച്ചു. എങ്കിലും അവരുടെ മാര്‍ച്ചട്ടക്ക് അമ്പുകളെ നേരിടാന്‍ കഴിയാതായതോടെ അവര്‍ തങ്ങളുടെ സഖാക്കളുടെ ശവശരീരം പരിചയായി ഉപയോഗിച്ചു തുടങ്ങി. പക്ഷേ, അവര്‍ക്ക് അവിടെ നിന്ന് മുന്നോട്ടുനീങ്ങുവാന്‍ സാധിച്ചില്ല.
“പ്രഭോ, നമ്മള്‍ ഇവിടെ നിര്‍ത്തണോ അതോ മുന്നോട്ട് ആക്രമിച്ചു കയറണോ?” പര്‍വ്വതേശ്വരന്‍ ചോദിച്ചു.
“അല്ല. അവരുടെ മൂന്നാംനിരയേയും തകര്‍ക്കണം. കുറച്ചുനേരംകൂടി അമ്പെയ്ത്ത് തുടരട്ടെ.”
“ശരി പ്രഭോ. നമ്മുടെ അമ്പെയ്ത്തുകാരില്‍ പകുതിപ്പേരോട് കൂടുതല്‍ ദൂരത്തേക്ക് ആക്രമണം വ്യാപിപ്പിക്കാന്‍ പറയാം. അങ്ങനെവന്നാല്‍ നമുക്കവരുടെ നാലാംനിരയുടെ മുന്‍ഭാഗം ആക്രമിക്കാമല്ലോ. ആ നിരയില്‍ അലങ്കോലമുണ്ടാക്കിയാല്‍ പിന്നെ സൈനികകേന്ദ്രത്തിന്‍റെ ആത്മവിശ്വാസം തകര്‍ന്നുകൊള്ളും.”
“താങ്കള്‍ പറയുന്നത് ശരിയാണ് പര്‍വ്വതേശ്വരാ. അങ്ങനെ ചെയ്യാം.”
അതിനിടയ്ക്ക് പടിഞ്ഞാറുഭാഗത്തെ ചന്ദ്രവംശി കുതിരപ്പട മുന്നോട്ടു നീങ്ങാന്‍ സാധിക്കില്ലെന്നു കണ്ടപ്പോള്‍ പിന്തിരിഞ്ഞോടി. ചില അരിഷ്‍ടനേമികള്‍ അവരെ പിന്തുടരുവാന്‍ ആലോചിച്ചുവെങ്കിലും വിദ്യുന്മാലി അവരെ വിലക്കി. ചന്ദ്രവംശികള്‍ പിന്തിരിഞ്ഞോടിയതോടെ വിദ്യുന്മാലി തന്‍റെ സംഘത്തോട് ചന്ദ്രവംശികളുടെ പ്രത്യാക്രമണമുണ്ടായാല്‍ അത് നേരിടുവാനായി അവിടെത്തന്നെ നില്ക്കുവാന്‍ നിര്‍ദ്ദേശിച്ചു. ശത്രു തിരിഞ്ഞോടിയെന്ന് ഉറപ്പാക്കിക്കഴിഞ്ഞപ്പോള്‍ വിദ്യുന്മാലി തന്‍റെ സൈനികരോട് മുന്‍നിരയിലേക്ക്, അമ്പിന്‍റെ ആകൃതിയിലുള്ള സൈനികവിന്യാസത്തിനു തൊട്ടുമുന്നിലേക്ക് മടങ്ങിവരുവാന്‍ നിര്‍ദ്ദേശിച്ചു.
മായാസ്രേണിക്കിനെ നേരിട്ടിരുന്ന ചന്ദ്രവംശിസൈനികര്‍ അല്പം കൂടി കടുപ്പമുള്ളവരായിരുന്നു. കനത്ത ആള്‍ നാശമുണ്ടായെങ്കിലും തിരിഞ്ഞോ ടാന്‍ തയ്യാറാവാതെ അവര്‍ യുദ്ധം തുടര്‍ന്നു. യുദ്ധത്തില്‍ പെട്ടുപോയ മായാസ്രേണിക്കും സംഘവും തങ്ങളുടെ അണി വിട്ടുകൊടുക്കാതിരിക്കുവാന്‍ പാടുപെട്ടു. പെട്ടെന്ന്, അസ്ത്രവര്‍ഷം നിലച്ചു. അമ്പെയ്ത്തുകാരോട് എയ്ത്തുനിര്‍ത്താന്‍ ആവശ്യപ്പെട്ടിരുന്നു. അവരുടെ ഇടപെടലില്ലാതെത്തന്നെ ദൗത്യം പൂര്‍ത്തീകരിച്ചുവെന്നു മനസ്സിലാക്കിയ ചന്ദ്രവംശി കുതിരപ്പടക്ക് പിന്തിരിഞ്ഞോടാന്‍ അവരുടെ ദളപതിയുടെ നിര്‍ദ്ദേശം ലഭച്ചു. മായാസ്രേണിക്ക് തന്‍റെ കുതിരപ്പടയെ മുന്‍ നിരയിലേക്ക് മടക്കിക്കൊണ്ടുപോയി. നിമിഷങ്ങള്‍ക്കകം കടുത്ത പ്രത്യാക്രമണം നടത്താനുള്ള പദ്ധതിയായിരുന്നു അത്.
“സേനാപതേ, നമുക്ക് ആക്രമിച്ചാലോ?” ഇടതുഭാഗത്തേക്കുനോക്കി തല കുലുക്കിക്കൊണ്ട് ശിവന്‍ ചോദിച്ചു.
“ശരി പ്രഭോ.” പര്‍വ്വതേശ്വരന്‍ പ്രതിവചിച്ചു.
പര്‍വ്വതേശ്വരന്‍ കുതിരപ്പുറത്തു കയറാനൊരുങ്ങിയപ്പോള്‍ ശിവന്‍ വിളിച്ചു “പര്‍വ്വതേശ്വരാ”
“പറയൂ പ്രഭോ.”
“ചന്ദ്രവംശികളുടെ അവസാനനിരയിലേക്ക് കുതിച്ചുകൊള്‍ക.”
പര്‍വ്വതേശ്വരന്‍ അദ്ഭുതത്തോടെ പുരികമുയര്‍ത്തി, വിശാലമായി പുഞ്ചിരിച്ചു. “ഞാന്‍ ജയിച്ചുവരും പ്രഭോ.”
“നമുക്ക് നോക്കാം.” ശിവന്‍ ചിരിച്ചു. കളിയായി വെല്ലുവിളിക്കുന്നതു മാതിരി അവന്‍റെ കണ്ണുകള്‍ ഇടുങ്ങി.
അതിവേഗം കുതിരപ്പുറത്തു കയറിയ പര്‍വ്വതേശ്വരന്‍ ഇടതുഭാഗത്തുള്ള സൈനികദളത്തിനുനേര്‍ക്ക് പാഞ്ഞു. ശിവനും അവനെ പിന്തുടര്‍ന്ന് വ്രകനും നന്തിയും വീരഭദ്രനും വലതുഭാഗത്തേക്കു കുതിച്ചു. പ്രസന്‍ജിത് തന്‍റെ കൂര്‍മ്മവ്യൂഹത്തെ നടുഭാഗത്ത് ആക്രമണ സജ്ജമാക്കി.
“മെലൂഹന്‍മാരേ!”അനായാസം കുതിരപ്പുറത്തുനിന്നിറങ്ങി ശിവന്‍ അട്ടഹസിച്ചു. “അവര്‍ നിങ്ങളുടെ മുന്നില്‍ കിടപ്പുണ്ട്. കശാപ്പുകാത്ത് കിടപ്പുണ്ട്. ഇന്ന് ഇതവസാനിക്കും. തിന്മയുടെ അന്ത്യം ഇന്ന്!”
“ഹര ഹര മഹാദേവ!” സൂര്യവംശി ആക്രമണം വിളംബരം ചെയ്തുകൊണ്ട് ശംഖനാദമുയര്‍ന്നപ്പോള്‍ സൈനികര്‍ ആര്‍ത്തുവിളിച്ചു.
കാതടപ്പിക്കുന്ന അലര്‍ച്ചയോടെ കാലാള്‍പ്പട ചന്ദ്രവംശികള്‍ക്കുനേരെ കുതിച്ചു. കൂര്‍മ്മസേന സാവധാനം ചന്ദ്രവംശികളുടെ കേന്ദ്രഭാഗത്തേക്കു നീങ്ങി. വില്ലിന്‍റെ ആകൃതിയിലുള്ള സേനാവ്യൂഹത്തിന്‍റെ രണ്ടുവശവും വേഗത്തില്‍ മുന്നോട്ടു നീങ്ങി. കാലാള്‍പ്പടയെ ആക്രമണത്തില്‍നിന്ന് സംരക്ഷിക്കുന്നതിനായി കുതിരപ്പട ഇരുവശത്തും പ്രതിരോധം തീര്‍ത്തു. ചന്ദ്രവംശികളുടെ മൂന്നാംനിരയിലും നാലാംനിരയിലും ശേഷിച്ചിരുന്ന സൈനികര്‍ ഒരുമിച്ചു കൂടി സൂര്യവംശി ആക്രമണത്തെ പ്രതിരോധിക്കുവാനുള്ള പദ്ധതിയിടുന്നുണ്ടായിരുന്നു. എന്നാല്‍സ്വന്തം ഭടന്മാരുടെ ശവശരീരം കൂമ്പാരമായി കിടന്നിരുന്നതിനാല്‍ അവര്‍ക്ക് പഴയമട്ടിലുള്ള ചതുരംഗവ്യൂഹം രൂപീകരിക്കുവാന്‍ കഴിഞ്ഞില്ല. അതിനിടയില്‍ സൂര്യവംശികളുടെ കടുത്ത ആക്രമണം നേരിടാന്‍ അവര്‍ക്കു ശേഷിയുണ്ടായിരുന്നില്ല.
സൂര്യവംശികളുടെ യുദ്ധപദ്ധതി വളരെ കൃത്യമായി നടപ്പാക്കപ്പെട്ടു. സൈനികനിരയിലെ മധ്യഭാഗത്ത് നിലയുറപ്പിച്ചിരുന്ന കൂര്‍മ്മവ്യൂഹത്തിലെ സൈനികര്‍ കടുത്തപോരാട്ടശേഷിയുള്ളവരായിരുന്നു. അവരുടെ വലതും ഇടതും ഭാഗങ്ങളില്‍ കാലാള്‍പ്പട പ്രതിരോധം തീര്‍ത്തു. അപ്രതിരോധ്യമായ കൂര്‍മ്മവ്യൂഹം ചന്ദ്രവംശി സൈനിക മധ്യത്തിലേക്ക് തുളച്ചു കയറി. ഏറ്റവും മികച്ച ചന്ദ്രവംശി സൈനികരുടെ വാള്‍ കൂര്‍മ്മസൈനികരുടെ പരിചയില്‍ തട്ടിത്തെറിച്ചു. അതേസമയം കൂര്‍മ്മസൈനികരുടെ ത്രിശൂലങ്ങള്‍ സ്വദീപന്മാരെ കുത്തിപ്പിളര്‍ത്തി. ചന്ദ്രവംശികള്‍ക്ക് മുന്നില്‍ രണ്ടുമാര്‍ഗ്ഗ ങ്ങളേ ഉണ്ടായിരുന്നുള്ളൂ. ഒന്നുകില്‍ ത്രിശൂലത്തിന് ഇരയാവുക, അല്ലെങ്കില്‍ ഇരുവശത്തുമുള്ള സൂര്യവംശി കാലാള്‍പ്പടയുടെ ഇടയിലേക്ക് ഓടിക്കയറുക. കടുത്ത ആക്രമണത്തിനുമുന്നില്‍ ചന്ദ്രവംശികളുടെ സൈനികകേന്ദ്രം തകര്‍ന്നപ്പോള്‍ സൂര്യവംശികളുടെ പാര്‍ശ്വഭാഗത്തെ വ്യൂഹങ്ങള്‍ ചന്ദ്രവംശികളെ വശങ്ങളിലൂടെ അക്രമിച്ചു.
മുന്നില്‍കണ്ട ശത്രുസൈനികരെയെല്ലാം വെട്ടിമലര്‍ത്തി ഒരു ഭാഗത്തുകൂടെ ശിവന്‍ ചന്ദ്രവംശികള്‍ക്കിടയിലേക്കു കുതിച്ചുകയറി. ശത്രുനിരയുടെ കനം കുറഞ്ഞുകൊണ്ടിരിക്കുന്നുവെന്ന് കണ്ട് അവന്‍ അദ്ഭുതപ്പെട്ടുപോയി. തന്‍റെ വ്യൂഹത്തിലെ സൈനികര്‍ക്ക് ബാക്കിയുള്ളത് വിട്ടുകൊടുത്ത് ശിവന്‍ പടനീക്കങ്ങള്‍ നിരീക്ഷിച്ചു. അവനെ എതിര്‍ത്തിരുന്ന ചന്ദ്രവംശി സൈന്യത്തിലെ ഒരുസംഘം പിന്‍വലിഞ്ഞ് യുദ്ധക്കളത്തിനു നടുവില്‍വെച്ച് പുനസംഘടിച്ചു. കൂര്‍മ്മവ്യൂഹത്തിന്‍റെ തുറന്നുകിടന്ന ഭാഗം ആക്രമിക്കുവാനായിരുന്നു അവരുടെ പദ്ധതി വലതുഭാഗത്ത് അവര്‍ക്ക് പരിചകളില്ലായിരുന്നു ചന്ദ്രവംശി സൈന്യത്തിലെ ആരോ ബുദ്ധി ഉപയോഗിക്കുവാന്‍ ശ്രമിക്കുന്നുണ്ടായിരുന്നു. കൂര്‍മ്മവ്യൂഹത്തില്‍ ചെറിയൊരു പഴുതുവീണാല്‍ അതിലൂടെ ഉള്ളിലേക്ക് പ്രവേശിച്ച് സൂര്യവംശികള്‍ക്ക് ആള്‍നാശമുണ്ടാക്കുകയെന്നതായിരുന്നു അവരുടെ പദ്ധതി.
“മെലൂഹന്മാരേ!”ശിവന്‍ ഗര്‍ജ്ജിച്ചു. “എന്‍റെ പുറകെ വരൂ!”
ശിവന്‍റെ പതാകാവാഹകന്‍ പതാക ഉയര്‍ത്തി. സൈനികര്‍ പിന്തുടര്‍ന്നു. കൂര്‍മ്മവ്യൂഹത്തെ ആക്രമിക്കാനൊരുങ്ങുന്ന ചന്ദ്രവംശികള്‍ക്കുനേരെ നീലകണ്ഠന്‍ പാഞ്ഞു. ത്രിശൂലങ്ങള്‍ കൊണ്ടുള്ള ആക്രമണവും ശിവന്‍റെ ഭാഗത്തുനിന്നുള്ള ആക്രമണവും കൂടിച്ചേര്‍ന്നപ്പോള്‍ ചന്ദ്രവംശികളുടെ പ്രതീക്ഷയറ്റു.
ഒരിക്കല്‍ വമ്പന്‍ ശക്തിയായിരുന്ന ചന്ദ്രവംശി സൈന്യം ഇപ്പോള്‍ പരാജയം മുന്നില്‍ കണ്ടുകൊണ്ട് പടപൊരുതിയിരുന്ന, ഒറ്റപ്പെട്ട ഭടന്മാരുടെ ഛിന്നഭിന്നമായ രൂപമായിക്കഴിഞ്ഞിരുന്നു. ശിവനും പര്‍വ്വതേശ്വരനും ചേര്‍ന്ന് സൂര്യവംശി സൈനികരെ ശേഷിക്കുന്ന ദൗത്യം നിര്‍വ്വഹിക്കുന്നതിലേക്ക് നയിച്ചു. വിജയം പൂര്‍ണ്ണമായിരുന്നു. ചന്ദ്രവംശി സൈന്യം സമ്പൂര്‍ണ്ണ പരാജയം ഏറ്റുവാങ്ങി.