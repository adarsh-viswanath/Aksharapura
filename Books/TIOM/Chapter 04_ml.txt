അധ്യായം നാല്
ദൈവങ്ങളുടെ വീട്

“എന്ത്! ആരാണ് അങ്ങയെ ആക്രമിച്ചത്?” സ്തബ്‍ധനായിപ്പോയ നന്തി ശിവന്‍റെ സമീപത്ത് കുതിച്ചെത്തി അവന്‍റെ ശരീരത്തിലെ മുറിവുകളില്‍ നോക്കിക്കൊണ്ട് ചോദിച്ചു.
“അടങ്ങ് നന്തി.” ശിവന്‍ പറഞ്ഞു. “നദിയിലെ ആ സാഹസത്തിനുശേഷം നിന്‍റെ ശരീരത്തിന്‍റെ അവസ്ഥ എന്‍റെ ശരീരത്തേക്കാള്‍ വളരെ മോശമാണ്. ഈ മുറിവ് പുറത്തേ ഉള്ളൂ. ഒട്ടും ഗൗരവമുള്ളതല്ല. വൈദ്യന്മാര്‍ ഈ മുറിവ് വെച്ചുകെട്ടിക്കഴിഞ്ഞു. എനിക്കു കുഴപ്പമൊന്നുമില്ല.”
“ഞാന്‍ ഖേദിക്കുന്നു പ്രഭോ. ഇതെല്ലാം എന്‍റെ കുഴപ്പമാണ്. അങ്ങയെ ഒരിക്കലും ഒറ്റയ്ക്കുവിടരുതായിരുന്നു. ഇനിയൊരിക്കലും അതു സംഭവിക്കുകയില്ല. ദയവായി എനിക്കു മാപ്പു തരിക, പ്രഭോ.”
പതിയെ നന്തിയെ കട്ടിലിലേക്കുതന്നെ തള്ളിക്കൊണ്ട് ശിവന്‍ പറഞ്ഞു. “സുഹൃത്തേ ഇവിടെ മാപ്പിന്‍റെ കാര്യമൊന്നും ഉദിക്കുന്നില്ല. ഇതെങ്ങനെ നിന്‍റെ കുഴപ്പമാകും? ദയവായി ശാന്തനാകൂ. നീ ഇങ്ങനെ വികാരഭരിതനാകുന്നത് നിന്‍റെ ആരോഗ്യത്തിന് യാതൊരു ഗുണവും ചെയ്യില്ല.”
നന്തി അല്പം തണുത്തപ്പോള്‍ ശിവന്‍ തുടര്‍ന്നു “എന്തായാലും, അവര്‍ ഞങ്ങളെ കൊല്ലാനാണുശ്രമിച്ചതെന്ന് എനിക്കു തോന്നുന്നില്ല. അത് വളരെ വിചിത്രമായി തോന്നുന്നു.”
“ഞങ്ങളെ?”
“അതെ. എനിക്കൊപ്പം രണ്ടു സ്ത്രീകള്‍ കൂടി ആ ആക്രമണത്തില്‍ ഉള്‍പ്പെട്ടിരുന്നു.”
“പക്ഷേ, ആരായിരിക്കും ഈ അക്രമികള്‍?” നന്തി ചോദിച്ചു. പിന്നെ മനസ്സിനെ അസ്വസ്ഥമാക്കുന്ന ഒരു ചിന്ത നന്തിയുടെ മനസ്സില്‍ ഉദിച്ചു. “ആ അക്രമികള്‍ ചന്ദ്രക്കലയുള്ള ഒരു പതക്കം ധരിച്ചിരുന്നോ?”
ശിവന്‍ മുഖം ചുളിച്ചു. “ഇല്ല. പക്ഷേ, അവരില്‍ ഒരു വിചിത്രമനുഷ്യന്‍ ഉണ്ടായിരുന്നു. അവരില്‍വെച്ച് വാള്‍പയറ്റില്‍ മിടുക്കുള്ളവന്‍. ആപാദചൂഡം മൂടുന്ന ഒരു മൂടുപടം അയാള്‍ ധരിച്ചിരുന്നു. ഒരുമുഖംമൂടി അയാളുടെ മുഖം മറച്ചു. വര്‍ണ്ണോത്സവത്തില്‍ നിങ്ങളുടെ ആളുകള്‍ ധരിക്കാറുള്ള തരത്തിലുള്ള ഒന്ന്. അതിനെ എന്താ വിളിക്കുക?”
“ഹോളി.”
അതെ, ഹോളിക്കു ധരിക്കുന്ന മുഖംമൂടി. എന്തായാലും അയാളുടെ കണ്ണും കൈയും മാത്രമേ നമുക്കുകാണാന്‍ കഴിയുകയുള്ളൂ. കൈയിലണിഞ്ഞിരുന്ന വിചിത്രമായ ഒരു രൂപം കൊത്തിയ തുകല്‍ കൊണ്ടുള്ള ഒരു തടവള മാത്രമാണ് അയാളുടെ സവിശേഷമായ അടയാളം.”
“എന്തുരൂപമാണ് പ്രഭോ?”
താളിയോല കൊണ്ടുള്ള ഒരു ചെറുപുസ്തകമെടുത്തശേഷം തൊട്ടപ്പുറത്തുണ്ടായിരുന്ന പീഠത്തില്‍നിന്ന് ഒരു നീളന്‍ കരിക്കഷണമെടുത്ത് ശിവന്‍ ഒരു രൂപം വരച്ചു.

നന്തി മുഖം ചുളിച്ചു. ഓം എന്ന പദത്തിനു പകരമായി പുരാതന മനുഷ്യര്‍ ഉപയോഗിച്ചിരുന്ന ഒരു പ്രതീകം. പക്ഷേ ആരാണീ രൂപം ഇപ്പോള്‍ ഉപയോഗിക്കുവാന്‍ ആഗ്രഹിക്കുന്നത്?
“ഓം?” ശിവന്‍ ചോദിച്ചു.
“പ്രഭോ ഞങ്ങളുടെ മതത്തിലെ ഏറ്റവും പാവനമായ പദമാണ് ഓം. പ്രകൃതിയിലെ ആദ്യത്തെ ശബ്‍ദമായിട്ടാണ് ഇത് കരുതിപ്പോരുന്നത്. ഈ പ്രപഞ്ചത്തിന്‍റെ മന്ത്രം. സഹസ്രാബ്‍ദങ്ങളോളം ആ പദം എഴുതുന്നത് ആ മന്ത്രത്തെ അപമാനിക്കലാണെന്നു കരുതി ആളുകള്‍ അത്എഴുതിയിരുന്നില്ല.”
“പിന്നെ എങ്ങനെയാണ് ഈ രൂപം പ്രത്യക്ഷമായത്?”
“സഹസ്രാബ്‍ദങ്ങള്‍ക്കുമുന്‍പ് ഭാരതം മുഴുവനും കീഴടക്കിയ മഹാരാജന്‍ ഭരതനാണ് ഈ പ്രതീകം രൂപപ്പെടുത്തിയത്. ആളുകളുടെ ആദരവ് പിടിച്ചു പറ്റിയ അസാധാരണനും അപൂര്‍വ്വതകളുള്ളവനുമായിരുന്ന ഒരു ചന്ദ്രവംശി. നിതാന്തമായ ശത്രുതയും യുദ്ധവും അവസാനിപ്പിക്കുന്നതിന് സൂര്യവംശത്തില്‍ പെട്ട ഒരു രാജകുമാരിയെയാണ് അദ്ദേഹം വിവാഹം ചെയ്തത്.”
“ആരാണീ ചന്ദ്രവംശികള്‍?” ശിവന്‍ ചോദിച്ചു.
“പ്രഭോ, ഞങ്ങളുടെ നേര്‍വിപരീത സ്വഭാവമുള്ള ആളുകളെക്കുറിച്ച് ആലോചിച്ചുനോക്കണം. ചന്ദ്രന്‍റെ പിന്‍മുറക്കാരായ രാജാക്കന്മാരുടെ അനുയായികളാണിവര്‍.”
“അപ്പോള്‍ അവര്‍ പിന്തുടരുന്നത് ചന്ദ്രപഞ്ചാംഗമാണോ?”
“അതെ പ്രഭോ. വിശ്വസിക്കാന്‍ കൊള്ളാത്ത, കുടിലത നിറഞ്ഞ അലസന്മാരായ ആളുകള്‍. ചട്ടങ്ങളോ മര്യാദകളോ പുലര്‍ത്താത്ത അന്തസ്സില്ലാത്ത ആളുകള്‍. ഭീരുക്കളായ ഇവര്‍ ക്ഷത്രിയന്മാരെപ്പോലെ തത്ത്വദീക്ഷിത മായ ആക്രമണങ്ങളല്ല നടത്തുക. അവരുടെ രാജാക്കന്മാര്‍പോലും അഴിമതിക്കാരും സ്വാര്‍ത്ഥമതികളുമാണ്. ചന്ദ്രവംശികള്‍ മനുഷ്യവംശത്തിനൊരുകളങ്കമാണ്.”
“പക്ഷേ, ഓം എന്ന അടയാളത്തിന് ഇതുമായി എന്താണ് ബന്ധം?”
“സൂര്യവംശികളും ചന്ദ്രവംശികളും തമ്മിലുള്ള ഐക്യത്തിന്‍റെ പ്രതീകമായി ഭരതരാജാവ് ചിട്ടപ്പെടുത്തിയ അടയാളമാണിത്. വെളുത്തനിറത്തിലുള്ള ഇതിന്‍റെ മുകള്‍ഭാഗത്തെ പകുതി ചന്ദ്രവംശികളെ പ്രതിനിധീകരിക്കുന്നു. 

ചുവപ്പുനിറത്തിലുള്ള അടിഭാഗം സൂര്യവംശികളെ പ്രതിനിധീകരിക്കുന്നു. 

ചെങ്കല്‍ നിറത്തിലുള്ള പൊതുപാത ഇതിന്‍റെ സംയുക്തമായി കരുതപ്പെടുന്നു.

ഇതിന്‍റെ വലതുഭാഗത്തുള്ള ചന്ദ്രക്കല ചന്ദ്രവംശികളുടെ പ്രതീകമാണ്. 

അതിനുമുകളിലെ സൂര്യന്‍ മുന്‍പേ നിലവിലുള്ള സൂര്യവംശി പ്രതീകമാണ്.

ഇത് ഈശ്വരാനുഗ്രഹമുള്ള ഒരു ഉടമ്പടിയാണെന്ന് ചിന്തിക്കുവാനാണ് ഭരതമഹാരാജാവ് ഇങ്ങനെയൊരു പ്രതീകം, പരിപാവനമായ ഓം എന്ന് രൂപകല്പന ചെയ്തത്.”
“പിന്നെ എന്തുണ്ടായി?”
“പ്രതീക്ഷിച്ചപോലെ നല്ലവനായ ആ രാജാവ് കാലം ചെയ്തതോടൊപ്പം ആ ഉടമ്പടിയും കാലഹരണപ്പെട്ടു. ഭരതരാജന്‍റെ സ്വാധീനം അവസാനിച്ചതോടെ ചന്ദ്രവംശികള്‍ പഴയ കുത്സിതമായ സ്വഭാവവിശേഷങ്ങള്‍ വീണ്ടെടുത്തു. യുദ്ധം ഒരിക്കല്‍കൂടി ആരംഭിച്ചു. ആ അടയാളം വിസ്മരിക്കപ്പെട്ടു. ലിഖിതമായ രൂപത്തില്‍ നിന്നും അത് പഴയ ശുദ്ധമായ ശബ്‍ദരൂപത്തിലേക്ക് തിരിച്ചുപോയി.”
“എന്നാല്‍ ഈ മൂടുപടമണിഞ്ഞ മനുഷ്യന്‍റെ തടവള വര്‍ണ്ണശബളമായിരുന്നില്ല. അത് മുഴുവനും കറുത്ത നിറത്തിലുള്ളതായിരുന്നു. ആ അടയാളത്തിന് രേഖകളുള്ളതായി എനിക്കു കാണാന്‍ കഴിഞ്ഞില്ല. മൂന്നു സര്‍പ്പങ്ങളുടെ ചിത്രംപോലെയാണ് എനിക്കതു തോന്നിയത്.”

“നാഗന്മാര്‍” തന്‍റെ രുദ്രപതക്കത്തില്‍തൊട്ട് എന്തോ ചെറിയൊരു പ്രാര്‍ത്ഥന ഉരുവിട്ട് സ്തബ്‍ധനായ നന്തി പറഞ്ഞു.
“ആരാണീ നാഗന്മാര്‍?” ശിവന്‍ ചോദിച്ചു.
“പ്രഭോ, ശപിക്കപ്പെട്ട ആളുകളാണവര്‍” നന്തി കിതച്ചു. “വൈകല്യങ്ങള്‍ പിടിക്കപ്പെട്ട ജന്മങ്ങളാണവര്‍. മുന്‍ജന്മപാപങ്ങള്‍ മൂലമാണ് അവര്‍ക്കങ്ങനെ സംഭവിച്ചത്. വേണ്ടതിലുമധികം കൈകളോ, ഭയപ്പെടുത്തും വിധം വികൃതങ്ങളായ മുഖമോ ആണ് ആ വൈരൂപ്യങ്ങള്‍. പക്ഷേ, അവര്‍ക്ക് അസാധാരണ കരുത്തും ശേഷിയുമുണ്ട്. നാഗന്‍ എന്ന പേരുകേട്ടാല്‍ ഏതൊരു സാധാരണ പൗരന്‍റേയും മനസ്സില്‍ ഭയമുണരും. സപ്തസിന്ധു പ്രദേശത്തുപോലും താമസിക്കാനുള്ള അനുമതി അവര്‍ക്കില്ല.”
“സപ്ത സിന്ധു?”
“ഞങ്ങളുടെ ദേശം, പ്രഭോ, എഴുനദികളുടെ നാട്. സിന്ധു, സരസ്വതി, യമുന, ഗംഗ, സരയൂ, ബ്രഹ്മപുത്ര, നര്‍മ്മദ എന്നീ നദികളുടെ നാട്. സൂര്യവംശികളും ചന്ദ്രവംശികളും ഇവിടെയാണ് ജീവിക്കേണ്ടതെന്ന് മനുദേവന്‍ നിശ്ചയിച്ച സ്ഥലം.”
നന്തി തുടര്‍ന്നപ്പോള്‍ ശിവന്‍ തലയാട്ടിക്കൊണ്ടിരുന്നു. “ഞങ്ങളുടെ ദേശത്തിനപ്പുറം നര്‍മ്മദാ നദിയുടെ തെക്കുഭാഗത്താണ് നാഗന്മാരുടെ നഗരം. അവരെക്കുറിച്ചു സംസാരിക്കുന്നതുപോലും ദൗര്‍ഭാഗ്യകരമാണ് പ്രഭോ!”
“പക്ഷേ, ഒരു നാഗന്‍ എന്തിനെന്നെ ആക്രമിക്കണം? അല്ലെങ്കില്‍ ഒരു മെലൂഹനെ ആക്രമിക്കണം?”
തന്‍റെ കിതപ്പിനിടയില്‍പോലും ശപിച്ചുകൊണ്ട് നന്തി പറഞ്ഞു “ചന്ദ്രവംശികള്‍ മൂലം! ഇരട്ടമുഖമുള്ള ഇക്കൂട്ടര്‍ എന്തൊരു നിലവാരത്തിലേക്ക് താഴ്ന്നിട്ടുണ്ടായിരിക്കണം? നാഗന്മാര്‍ എന്ന പിശാചുക്കളെ ആക്രമണത്തിനുപയോഗിക്കുക! ഞങ്ങളോടുള്ള വെറുപ്പുമൂലം എത്രത്തോളം പാപങ്ങളെ സ്വന്തം ജീവിതത്തിലേക്ക് ക്ഷണിച്ചുവരുത്തുന്നുവെന്ന് അവരറിയുന്നുണ്ടാവില്ല.”
ശിവന്‍ നെറ്റിചുളിച്ചു. ആക്രമണത്തിന്‍റെ സമയത്ത് ആ സൈനികരുടെ ചെറു സംഘം നാഗന്മാരെ ഉപയോഗിക്കുന്നതായി തോന്നിയില്ല. യഥാര്‍ത്ഥത്തില്‍ നാഗനാണ് അവരുടെ നേതാവ് എന്നാണ് തോന്നിയത്.

ദേവഗിരിയിലെത്തിച്ചേരുവാന്‍ അവര്‍ക്ക് ഒരാഴ്ച പിന്നെയും വേണ്ടിവന്നു. സത്ലജ്, യമുന നദികള്‍ ചേര്‍ന്ന് രൂപപ്പെടുന്ന സരസ്വതിനദിയുടെ പടിഞ്ഞാറേക്കരയിലാണ് മെലൂഹന്‍ തലസ്ഥാനമായ ദേവഗിരി സ്ഥിതിചെയ്തിരുന്നത്. സങ്കടകരമെന്നു പറയട്ടെ സരസ്വതിയുടെ പ്രൗഢിയേറിയ ഒഴുക്കും വീതിയും ഇപ്പോള്‍ കുറഞ്ഞിരുന്നു. ഇങ്ങനെ ബലക്ഷയം വന്ന അവസ്ഥയിലും അവളുടെ വലിപ്പത്തിനും അമ്പരപ്പിക്കുന്ന ഭാവത്തിനും യാതൊരു കുറവുമില്ലായിരുന്നു. കൊടുങ്കാറ്റുപോലെ കുതിച്ചൊഴുകുന്ന പഞ്ചാബിലെ മറ്റു നദികളില്‍നിന്നും വ്യത്യസ്തമായി സരസ്വതി തികച്ചും ശാന്തയായിരുന്നു. തന്‍റെ ദിനങ്ങള്‍ എണ്ണപ്പെട്ടുകൊണ്ടിരിക്കുകയാണെന്ന് മനസ്സിലാക്കിയതുപോലുള്ള അവസ്ഥ. എന്നിട്ടും കിട്ടിയ ഇടത്തിലൂടെ അക്രമോത്സുകമായി മുന്നോട്ടൊഴുകിയുള്ള അതിജീവനത്തിന് അത് ശ്രമിച്ചില്ല. പകരം, തന്‍റെ നിധികള്‍ അന്വേഷിച്ചുവന്നവര്‍ക്കെല്ലാം തന്‍റെ പക്കലുള്ളതെല്ലാം നിസ്വാര്‍ത്ഥമായി അത് നല്കി.
എന്നാല്‍ കുതിച്ചുയര്‍ന്നുകൊണ്ടിരുന്ന ദേവഗിരി ശാന്തയായ സരസ്വതിയുടെ നേര്‍വിപരീതമായിരുന്നു. ശത്രുക്കളില്‍നിന്നും വെള്ളപ്പൊക്കത്തില്‍നിന്നും രക്ഷപ്പെടുന്നതിനായി മറ്റെല്ലാ മെലൂഹന്‍ നഗരങ്ങളെയും പോലെ വലിയ തട്ടുകള്‍ നിര്‍മിച്ച് അതിനുമുകളിലായിരുന്നു ദേവഗിരിയുടെയും സ്ഥാനം. എങ്കിലും മറ്റുള്ള മെലൂഹന്‍ നഗരങ്ങളില്‍നിന്ന് ദേവഗിരി വേറിട്ടുനിന്നത് അതിന്‍റെ വിശാലമായ ആകാരം കൊണ്ടാണ്. മുന്നൂറ്റി അമ്പതോളം ഏക്കര്‍വീതമുള്ള മൂന്നുവലിയ തട്ടുകളിലായാണ് മറ്റുനഗരങ്ങളേക്കാള്‍ വളരെയധികം വലിപ്പമുള്ള ദേവഗിരി സ്ഥിതിചെയ്തിരുന്നത്. ആ തട്ടുകള്‍ക്ക് എട്ടുവാരയോളം ഉയരമുണ്ടായിരുന്നു. വലിയ വെട്ടുകല്ലുകള്‍ക്കിടയില്‍ ചുടുകട്ടകള്‍ പാകിയാണ് ആ തട്ടിന് സുരക്ഷാകവചം തീര്‍ത്തിരുന്നത്. തംറ, രജത് എന്നറിയപ്പെട്ടിരുന്ന രണ്ടു തട്ടുകള്‍ (വെങ്കലം, വെള്ളി എന്നര്‍ത്ഥം) സാധാരണ ജനങ്ങള്‍ക്കുള്ള വാസസ്ഥലമായിരുന്നെങ്കില്‍ സ്വര്‍ണ്ണ എന്നറിയപ്പെട്ടിരുന്ന തട്ടില്‍ രാജകീയവാസത്തിനുള്ള ഹര്‍മ്മ്യങ്ങളായിരുന്നു. ഉയരത്തിലുള്ള പാലങ്ങള്‍ ഓരോ തട്ടുകളെയും ബന്ധിപ്പിച്ചു. കല്ലുകളും ചുടുകട്ടകളും കൊണ്ട് നിര്‍മ്മിച്ച ആ പാലങ്ങള്‍ വെള്ളപ്പൊക്ക സാദ്ധ്യതയുള്ള സമതലങ്ങളില്‍നിന്ന് ഉയരത്തിലായിരുന്നു.
വിശാലമായ ആ തട്ടുകളില്‍ കൂര്‍ത്ത ഇരുമ്പുകുറ്റികള്‍ എഴുന്നുനില്ക്കുന്ന വന്മതിലുകള്‍ ഉയര്‍ന്നു നിന്നു. ആ മതിലുകളില്‍ ഇടവിട്ട് ചെറുഗോപുരങ്ങള്‍ ഉണ്ടായിരുന്നു. ശത്രുവിനെ തുരത്തിയോടിക്കുവാനുള്ള സംവിധാനമായിരുന്നു അത്. ശിവന്‍ അതുവരെ കണ്ട കാഴ്ചകളെക്കാളൊക്കെ മികച്ചതായിരുന്നു അത്. മനുഷ്യരാശിയുടെ ഏറ്റവും വലിയ നേട്ടമാണ് ഇതുപോലൊരു നഗരത്തിന്‍റെ നിര്‍മ്മാണമെന്ന് ശിവനു തോന്നി.
തംറ തട്ടിലേക്കു പ്രവേശിക്കുവാനുള്ള വലിച്ചുമാറ്റാവുന്ന പാലത്തിനടുത്ത് ശിവന്‍റെ യാത്രാസംഘം എത്തിച്ചേര്‍ന്നു. പാലത്തില്‍ കയറുന്ന കുതിരകളും രഥങ്ങളും തെന്നിമറിയാതിരിക്കുവാനായി അതിന്‍റെ പ്രതലം പരുക്കന്‍ കല്ലുകള്‍ പാകിയുറപ്പിച്ചിരുന്നു. അവിടെ കണ്ട ഇഷ്‍ടികകളില്‍ ശിവന്‍റെ ചിന്തകളെ സ്വാധീനിച്ച ഒരു ഘടകമുണ്ടായിരുന്നു. “ഈ ഇഷ്‍ടികകളെല്ലാം നിശ്ചിതമായ ഏതെങ്കിലും പ്രക്രിയയിലൂടെയാണോ നിര്‍മ്മിക്കപ്പെടുന്നത്?” ശിവന്‍ നന്തിയോടു ചോദിച്ചു.
“അതെ പ്രഭോ.” അദ്ഭുതാതീനായ നന്തി പറഞ്ഞു. “മുഖ്യവാസ്തു ശില്പിയുടെ നിര്‍ദ്ദേശങ്ങള്‍ക്കും ചിട്ടകള്‍ക്കും അനുസൃതമായാണ് മെലൂഹയിലെ ഇഷ്‍ടികകളെല്ലാം നിര്‍മ്മിക്കപ്പെടുന്നത്. പക്ഷേ, താങ്കളെങ്ങനെ അത് ഊഹിച്ചെടുത്തു?”
“അവയെല്ലാം ഒരേ രൂപത്തിലും അളവിലും ഉള്ളവയാണ്.”
തന്‍റെ സാമ്രാജ്യത്തിന്‍റെ കഴിവിലും തന്‍റെ സ്വാമിയുടെ നിരീക്ഷണപാടവത്തിലും നന്തി അഭിമാനം കൊണ്ടു. ആ വലിപ്പു പാലത്തിന്‍റെ അറ്റത്തായുള്ള തട്ട് ഉയര്‍ന്നപ്പോള്‍ കുതിരകള്‍ക്കും രഥത്തിനും കടന്നുപോകാന്‍ ഒരു പാത പ്രത്യക്ഷപ്പെട്ടു. കാല്‍നടയാത്രികര്‍ക്കുള്ള പാതയിലേക്കു നയിക്കുന്ന വീതിയേറിയ പടികളും അവിടെ ഉണ്ടായിരുന്നു. നഗരമതിലും തട്ടും ഈ ചെരിവിലേക്ക് ചെങ്കുത്തായി തള്ളിനിന്നു. ഈ ദിശയില്‍നിന്ന് ആ പ്രദേശത്തെ ആക്രമിക്കുന്ന ശത്രു മൃത്യുവിന്‍റെ താഴ്വരയില്‍ ചെന്നു പതിക്കുകയായിരിക്കും ഫലം.
നഗരകവാടങ്ങള്‍ നിര്‍മ്മിച്ചിരുന്നത് ശിവന്‍ മുന്‍പൊരിക്കലും കണ്ടിട്ടില്ലാത്ത വിധത്തിലുള്ള ലോഹമുപയോഗിച്ചാണ്. അടുത്തിടെ കണ്ടുപിടിക്കപ്പെട്ട ഇരുമ്പ് എന്ന ലോഹം കൊണ്ടാണത് നിര്‍മ്മിച്ചിട്ടുള്ളതെന്ന് നന്തി വ്യക്തമാക്കി. ലോഹങ്ങളില്‍വെച്ച് ഏറ്റവും കടുപ്പമേറിയ അതിന് വലിയ വില വരുമായിരുന്നു. അത് ഉണ്ടാക്കുവാനുള്ള അയിര് യഥേഷ്‍ടം ലഭ്യമായിരുന്നില്ല. ആ തട്ടിലേക്കുള്ള പ്രവേശനദ്വാരത്തിലൂടെ പടിവാതിലുകള്‍ക്കു മുകളില്‍ സൂര്യവംശികളുടെ അടയാളം – സകലദിശകളിലേക്കും പ്രകാശകിരണങ്ങള്‍ ചിതറുന്ന വൃത്താകൃതിയിലുള്ള ചുവന്ന സൗരരൂപം – സ്ഥാപിച്ചിരുന്നു. അതിനടിയിലായി പ്രമാണസൂക്തം ആലേഖനം ചെയ്തിരുന്നു. സത്യം ധര്‍മ്മം മാനം: അതിന്‍റെ അടിസ്ഥാനത്തിലായിരുന്നു മെലൂഹന്‍ ജീവിതം.
നഗരത്തിലേക്കുള്ള പ്രാഥമികമായ ആ പരിചയപ്പെടുത്തല്‍ കഴിഞ്ഞപ്പോള്‍ തന്നെ ശിവന്‍ ആശ്ചര്യചകിതനായി. എങ്കിലും ആ തട്ടിന്‍റെ ഏറ്റവുംമുകളില്‍, നഗരകവാടത്തിനകത്തായി കണ്ട കാഴ്ച അതിന്‍റെ ലാളിത്യം കൊണ്ടും മികവുകൊണ്ടും അവനെ ശരിക്കും ആകര്‍ഷിച്ചു. കല്ലുകള്‍ പാകിയ തെരുവുകളാല്‍ കൃത്യമായ സമചതുരങ്ങളായി വിഭജിക്കപ്പെട്ടിരുന്നു, ആ നഗരം. തെരുവുകള്‍ക്കരികിലായി കാല്‍നടയാത്രക്കാര്‍ക്കുള്ള നടപ്പാതകളുണ്ടായിരുന്നു. വിവിധ ദിശകളിലേക്കു ഗതാഗതത്തിനുള്ള പാതകള്‍, ആവശ്യമായ അടയാളങ്ങളോടെ തയ്യാറാക്കിയിരുന്നു. തെരുവുകള്‍ക്കു നടുവിലൂടെ മൂടിയിട്ട അഴുക്കുചാലുകള്‍ നിര്‍മ്മിച്ചിരുന്നു. ചുടുകട്ടകള്‍കൊണ്ട് നിശ്ചിതമായ അളവുകളില്‍ ഇരുനിലകളിലായി നിര്‍മ്മിക്കപ്പെട്ടതായിരുന്നു അവിടത്തെ കെട്ടിടങ്ങള്‍. ഉയരം വര്‍ദ്ധിപ്പിക്കണമെങ്കില്‍ അതിനാവശ്യമായ രീതിയില്‍ തടികൊണ്ടുള്ള കൂട്ടിച്ചേര്‍ക്കലുകള്‍ ഉണ്ടായിരുന്നു. ആവശ്യങ്ങള്‍ക്കനുസരിച്ച് ഓരോ വീടിനകവും അളവുകളിലും ആകൃതിയിലും വ്യത്യസ്തമായിരുന്നുവെന്ന് നന്തി ശിവനോടു വ്യക്തമാക്കി. കെട്ടിടത്തിലെ ജനലുകളും വാതിലുകളും വശത്തുള്ള ഭിത്തികളില്‍, പാതയിലേക്ക് അഭിമുഖമല്ലാത്ത രീതിയിലാണ് നിര്‍മ്മിച്ചിരുന്നത്.
പാതകളിലേക്ക് അഭിമുഖമായി നിന്നിരുന്ന ചുമരുകളില്‍ സൂര്യവംശികളുടെ ഇതിഹാസങ്ങള്‍ സൂചിപ്പിക്കുന്ന രൂപങ്ങളാണ് കൊത്തിവെച്ചിരുന്നത്. ഇളം നീല, ഇളം പച്ച, വെള്ള, ചാരം എന്നീ നിറങ്ങളിലുള്ള ചായങ്ങളാണ് ചുമരുകളില്‍ പൂശിയിരുന്നത്. എന്നാല്‍ പൊതുവായ വര്‍ണ്ണപശ്ചാത്തലം നീലയായിരുന്നു. മെലൂഹന്മാരുടെ ഏറ്റവും പാവനമായ നിറം ആകാശത്തെ സൂചിപ്പിക്കുന്ന നീലയായിരുന്നു. പ്രകൃതിയെ സൂചിപ്പിക്കുന്ന പച്ചനിറമായിരുന്നു വര്‍ണ്ണനിരയില്‍ രണ്ടാമത്തേത്. പ്രകൃതിയുടെ പ്രതിഭാസങ്ങളിലെല്ലാം ഹരിതവര്‍ണ്ണത്തിനു തൊട്ടുമുന്‍പ് നീലനിറത്തിനായിരുന്നു മെലൂഹന്‍ വര്‍ണ്ണനിരയിലെ സ്ഥാനക്രമം. ഭൂമിക്കുതൊട്ടുമുകളില്‍ ആകാശം എന്ന ക്രമം.
ആ ചുമരുകളില്‍ ഏറ്റവുമധികം ആവര്‍ത്തിക്കപ്പെട്ട രേഖകള്‍ ശ്രീരാമസ്വാമിയെക്കുറിച്ചായിരുന്നു. ശത്രുവിന്‍റെ മേലുള്ള അദ്ദേഹത്തിന്‍റെ വിജയങ്ങളും നീചന്മാരായ ചന്ദ്രവംശികളെ കീഴടക്കിയതും, ഭരണാധിപന്‍ എന്ന നിലയിലുള്ള അദ്ദേഹത്തിന്‍റെ കഴിവുകളെയും വിവേകത്തേയും സൂചിപ്പിക്കുന്ന സംഭവങ്ങളും മനോഹരമായി അതില്‍ പുനരാവിഷ്കരിച്ചിരുന്നു. ശ്രീരാമന്‍ വിപുലമായി ആദരിക്കപ്പെട്ടു. മെലൂഹന്മാരില്‍ പലരും അദ്ദേഹത്തെ ദൈവമായി ആരാധിച്ചു. ലോകത്തിന്‍റെ സംരക്ഷകനായ, ജഗന്നിവാസനായ നന്മയുടെ പ്രചാരകനായ വിഷ്ണുവാണ് ശ്രീരാമന്‍ എന്നാണ് മെലൂഹന്മാര്‍ വിശ്വസിച്ചിരുന്നത്.
അനേകം ദേശങ്ങളടങ്ങുന്ന നാലുമുതല്‍ എട്ടുവരെയുള്ള ഭാഗങ്ങളായാണ് ആ നഗരം വിഭജിക്കപ്പെട്ടിരിക്കുന്നതെന്ന് ശിവന്‍ നന്തിയില്‍നിന്നും മനസ്സിലാക്കി. ഓരോ ദേശത്തിനും സ്വന്തമായ കമ്പോളങ്ങളും വാണിജ്യപരവും പാര്‍പ്പിടസംബന്ധിയുമായ പ്രദേശങ്ങളും ക്ഷേത്രങ്ങളും വിനോദകേന്ദ്രങ്ങളുമുണ്ടായിരുന്നു. വ്യാവസായിക, നിര്‍മ്മാണ പ്രവര്‍ത്തനങ്ങളോ അതുപോലെ പരിസ്ഥിതി മലിനീകരണത്തിനു സാധ്യതയുള്ള പ്രക്രിയകളോ ഈ പ്രദേശങ്ങളില്‍ നിന്നും അകലെയാണ് നടത്തിയിരുന്നത്. ദേവഗിരിയുടെ പ്രവര്‍ത്തനക്ഷമതയും അനായാസമായ, ലളിതമായ പ്രവര്‍ത്തനരീതികളും രാജ്യത്തെ ഏറ്റവും ജനസാന്ദ്രതയുള്ള നഗരമാണ് ദേവഗിരി എന്ന് തോന്നിപ്പിക്കുന്നതായിരുന്നില്ല. രണ്ടുവര്‍ഷം മുന്‍പ് നടത്തിയ ജനസംഖ്യാ കണക്കെടുപ്പ് കാണിക്കുന്നത് നഗരത്തിന്‍റെ ജനസംഖ്യ രണ്ടു ലക്ഷമാണെന്നാണ്.
നന്തി ശിവനേയും മൂന്ന് അകമ്പടിക്കാരെയും നയിച്ചത് നഗരത്തിലെ എണ്ണമറ്റ അതിഥിമന്ദിരങ്ങളിലൊന്നിലേക്കാണ്. ദേവഗിരിയില്‍ വാണിജ്യാവശ്യങ്ങള്‍ക്കും വിശ്രമത്തിനുമായി എത്തുന്ന സന്ദര്‍ശകര്‍ക്ക് താമസിക്കുവാനായി തയ്യാറാക്കപ്പെട്ടതായിരുന്നു ആ അതിഥി മന്ദിരങ്ങള്‍. കുതിരാലയത്തിന്‍റെ സൂക്ഷിപ്പുകാരനായ ചെറുവാല്യക്കാരനെ ഓടിത്തളര്‍ന്നുപോയ ആ കുതിരകളെ ഏല്പ്പിച്ചശേഷം അവര്‍ തങ്ങളുടെ വിവരങ്ങള്‍ രേഖപ്പെടുത്തേണ്ട സ്ഥലത്തേക്കു നടന്നു. യാത്രയ്ക്കിടയില്‍ കാണാനിടവന്ന പല അതിഥിമന്ദിരങ്ങളിലുമെന്നപോലെ ഇവിടെയും പരിചയഭാവത്തോടെയാണ് ശിവന്‍ പെരുമാറിയത്. കെട്ടിടങ്ങളാല്‍ ചുറ്റപ്പെട്ട ഒരു നടുമുറ്റം ആ അതിഥിമന്ദിരത്തിനുണ്ടായിരുന്നു.
“പ്രഭോ, ഇപ്പോള്‍ ഏതാണ്ട് അത്താഴത്തിനുള്ള സമയമായിക്കഴിഞ്ഞു.” നന്തി പറഞ്ഞു. “ഈ മന്ദിരത്തിന്‍റെ സൂക്ഷിപ്പുകാരനുമായി സംസാരിച്ച് എന്തെങ്കിലും ഭക്ഷണം കിട്ടുമോയെന്ന് ഞാന്‍ ശ്രമിച്ചുനോക്കാം. നാളെ രാവിലെ രണ്ടാമത്തെ യാമത്തിന്‍റെ തുടക്കത്തിലാണ് നമുക്ക് രാജാവിനെ മുഖം കാണിക്കുവാനുള്ള അനുമതി ലഭിച്ചിരിക്കുന്നത്. അതുകൊണ്ട് നേരത്തെ ഭക്ഷണം കഴിച്ച് ഉറങ്ങുന്നതായിരിക്കും നല്ലത്.”
“അത് നല്ല ആശയമായി തോന്നുന്നു.”
“മറ്റൊന്ന്, അങ്ങേക്ക് ഇനി ആവശ്യമൊന്നുമില്ലെങ്കില്‍ നമുക്കൊപ്പം വന്നിട്ടുള്ള സൈനികരെ ശ്രീനഗരത്തിലേക്കുതന്നെ മടക്കട്ടെ?”
“അതും നല്ല കാര്യമാണ്.” ശിവന്‍ പുഞ്ചിരിച്ചുകൊണ്ടു പറഞ്ഞു. “നന്തി നീ മികച്ച ആശയങ്ങളുടെ ഒരു സാഗരമായി തോന്നുന്നു!”
നന്തി ശിവനോടൊപ്പം പൊട്ടിച്ചിരിച്ചു. തന്‍റെ സ്വാമിയുടെ മുഖത്ത് എല്ലായ്പ്പോഴും പുഞ്ചിരിയുടെ മുന്‍സൂചനകള്‍ പ്രത്യക്ഷപ്പെടുന്നതില്‍ അയാള്‍ക്കു സന്തോഷമായിരുന്നു. “ഞാന്‍ പെട്ടെന്നു തിരിച്ചുവരാം, പ്രഭോ.”
ശയ്യയില്‍ കിടന്നയുടന്‍ ശിവന്‍ തനിക്ക് ഏറെ ഇഷ്‍ടപ്പെട്ട ചിന്തകളില്‍ അലിഞ്ഞുപോയി.
ഒരു മനുഷ്യശേഷിക്കു കഴിയാവുന്നത്രയും വേഗത്തില്‍ ചക്രവര്‍ത്തിയുമായുള്ള സമാഗമം അവസാനിപ്പിക്കും, അദ്ദേഹം ആഗ്രഹിക്കുന്നതെന്താണോ അതു ചെയ്തുകൊടുക്കും. പിന്നെ സതിയെത്തേടി നഗരത്തില്‍ ഇറങ്ങണം.
സതി എവിടെയാണ് താമസിക്കുന്നതെന്ന് നന്തിയോടു ചോദിച്ചാലോ എന്ന് ശിവന്‍ ആലോചിച്ചുവെങ്കിലും പിന്നീട് അവനത് വേണ്ടെന്ന് വെച്ചു. ആദ്യ സമാഗമത്തില്‍ തന്നെ അത്ര മികച്ചതല്ലാത്ത ഒരു മതിപ്പാണ് താന്‍ അവളുടെ മനസ്സില്‍ സൃഷ്‍ടിച്ചിട്ടുള്ളതെന്ന് വേദനയോടെ അവനോര്‍ക്കുന്നുണ്ടായിരുന്നു. തനിക്ക് അവളെ കാണുവാനുള്ള അവസരം ഒരുക്കുവാന്‍ അവള്‍ മുന്‍കൈ എടുക്കുന്നില്ലെങ്കില്‍ അതിനര്‍ത്ഥം അവന്‍ അവളുടെ മനസ്സില്‍ ചലനമുണ്ടാക്കിയിട്ടില്ലെന്നാണ്. അവളെക്കുറിച്ച് വിടുവായത്തം പറഞ്ഞ് തന്‍റെ അബദ്ധം പെരുപ്പിക്കുവാന്‍ ശിവന്‍ ആഗ്രഹിച്ചില്ല.
അവളുടെ മുഖം തന്‍റെ ഓര്‍മ്മയിലേക്ക് ഒഴുകിവന്നപ്പോള്‍ ശിവന്‍ പുഞ്ചിരിച്ചു. അവളുടെ പോരാട്ടത്തിന്‍റെ ആ മാന്ത്രികനിമിഷങ്ങള്‍ ഒരിക്കല്‍കൂടി അവന്‍ മനസ്സിലിട്ടു കണ്ടു. അവന്‍റെ ഗോത്രത്തിലെ പുരുഷപ്രജകള്‍ക്ക് ഇഷ്‍ടപ്പെടുന്ന പ്രണയാതുരമായ കാഴ്ചയായിരുന്നില്ല അത്. എന്നാല്‍ ശിവന് ആ കാഴ്ച ദിവ്യമായിരുന്നു. അവളുടെ മൃദുലവും സുന്ദരവുമായ ശരീരം ആക്രമിക്കപ്പെടുമ്പോള്‍ പൊടുന്നനെ അതിനുള്ളിലെ തീവ്രവും ആക്രമണോത്സുകവുമായ ഗുണവിശേഷങ്ങള്‍ പുറത്തുവരികയായി. അവനെ വളരെയധികം ആകര്‍ഷിച്ച ആ ശരീരവടിവുകള്‍ അവള്‍ വാള്‍ ചുഴറ്റാന്‍ തുടങ്ങിയതോടെ ഉലഞ്ഞാടി. വൃത്തിയായി കെട്ടിവെച്ച തലമുടി വാള്‍പിടിച്ച കൈയുടെ ദ്രുതചലനങ്ങള്‍ക്കൊപ്പം ആസക്തിയുണര്‍ത്തുംവിധം ആടിയുലഞ്ഞു. അവന്‍ നെടുതായൊന്ന് നിശ്വസിച്ചു.
എന്തൊരു സ്ത്രീ!

പിറ്റേദിവസം അതിരാവിലെ ശിവനും നന്തിയും താംറ സ്വര്‍ണ്ണ എന്നീ തട്ടുകള്‍ക്കിടയിലെ പാലം കടന്ന് രാജകൊട്ടാരത്തിലേക്കു തിരിച്ചു. മെലൂഹന്‍ സാങ്കേതിക വൈദഗ്ദ്ധ്യത്തിന്‍റെ മറ്റൊരു അദ്ഭുതമായ ആ പാലത്തിനിരുവശവും കനത്ത മതിലുകളുണ്ടായിരുന്നു. മതിലിലുണ്ടായിരുന്ന ദ്വാരങ്ങള്‍ പ്രതിരോധഭടന്മാര്‍ക്ക് ശത്രുവിനുനേരെ അസ്ത്രമയ്ക്കുന്നതിന്നും തിളപ്പിച്ച എണ്ണ ഒഴിക്കുന്നതിനുമായി നിര്‍മ്മിച്ചതായിരുന്നു. ഏതെങ്കിലുമൊരു തട്ട് ശത്രുവിന്‍റെ അധീനതയില്‍പെടുകയാണെങ്കില്‍ അടുത്ത തട്ടിനെ അതില്‍നിന്നു രക്ഷിക്കുവാനായി ഓരോ പാലത്തിന്‍റെയും നടുവില്‍ വലിയൊരു പടിവാതില്‍ നിര്‍മ്മിച്ചിരുന്നു.
സ്വര്‍ണ്ണ എന്ന തട്ടിലെത്തിച്ചേര്‍ന്നപ്പോള്‍ ശിവന്‍ അദ്ഭുതസ്തബ്‍ധനായത് ആ പ്രദേശത്തിന്‍റെ രാജകീയതിളക്കംകൊണ്ടോ ധാരാളിത്തംകൊണ്ടോ ആയിരുന്നില്ല മറിച്ച് ആ ധാരാളിത്തമില്ലായ്മ കൊണ്ടായിരുന്നു. യാതൊരു വിധ ആര്‍ഭാടവും അവിടെ ഉണ്ടായിരുന്നില്ല എന്നു കണ്ടപ്പോള്‍ അവന്‍ അമ്പരന്നുപോയി. ഇത്രയും വലിയ സമ്പന്നമായ ഒരു രാജ്യത്തിന്‍റെ ഭരണാധിപരായിരുന്നിട്ടുപോലും ആ രാജകുലം ആര്‍ക്കും കാണാവുന്നവിധം വളരെ ലളിതമായാണ് ജീവിച്ചിരുന്നത്. ആ രാജകൊട്ടാരം നിന്നിരുന്ന അടിത്തട്ട് മറ്റു തട്ടുകളെപ്പോലെത്തന്നെ ആയിരുന്നു. അഭിജാതര്‍ക്ക് പ്രത്യേകമായ സൗജന്യങ്ങളൊന്നുമുണ്ടായിരുന്നില്ല. മെലൂഹയില്‍ സര്‍വ്വവ്യാപകമായിരുന്ന കെട്ടിടങ്ങളുടെ അതേ ആകൃതി തന്നെയായിരുന്നു ആ രാജകൊട്ടാരത്തിനും. ‘മഹാസ്നാനഘട്ടം’ എന്നെഴുതിവെച്ചിരുന്ന ഒരു സ്ഥലമായിരുന്നു അവിടെയുണ്ടായിരുന്ന ഏറ്റവും വലിയ കെട്ടിടം. ആ കുളത്തിന്‍റെ ഇടതുവശത്തായി ഇന്ദ്രദേവന്‍റെ മനോഹരമായ ഒരു ക്ഷേത്രം സ്ഥിതി ചെയ്തിരുന്നു. തടികൊണ്ട് നിര്‍മ്മിതമായ ആ ക്ഷേത്രം ഇഷ്‍ടികകള്‍ പടുത്ത് ഉയര്‍ത്തിക്കെട്ടിയുണ്ടാക്കിയ ഒരു തറയിലാണ് സ്ഥിതി ചെയ്തിരുന്നത്. സ്വര്‍ണ്ണനിര്‍മ്മിതമായിരുന്നു അതിന്‍റെ താഴികക്കുടം! ദേവസ്ഥാനങ്ങള്‍ക്കും പൊതുജനനന്മക്കുംവേണ്ടി മാത്രമാണ് അത്തരം സവിശേഷമായ നിര്‍മ്മിതികള്‍ ഉപയോഗിച്ചിരുന്നത്.
ഒരു വേള ശ്രീരാമദേവന്‍ ആഗ്രഹിച്ചതുപോലെത്തന്നെ
ചക്രവര്‍ത്തിക്ക് ആകെക്കൂടി ലഭിച്ചിരുന്ന സൗജന്യം മറ്റുകെട്ടിടങ്ങളേക്കാള്‍ വലുതായിരുന്നു അദ്ദേഹത്തിന്‍റെ വാസസ്ഥലം എന്നതു മാത്രമായിരുന്നു. ശ്രദ്ധേയമാംവിധം വലുത്.

ശിവനും നന്തിയും കൊട്ടാരത്തിലെ കാര്യാലയത്തിലെത്തിയപ്പോള്‍ കണ്ടത് സാധാരണരീതിയിലുള്ള ഒരു മുറിയുടെ അറ്റത്തുള്ള അനാര്‍ഭാടകരമായ സിംഹാസനത്തിലിരിക്കുന്ന ദക്ഷ മഹാരാജാവിനെയാണ്. അദ്ദേഹത്തിന്‍റെ ഇരുവശത്തുമായി ഒരു പുരുഷനും സ്ത്രീയും ഇരിപ്പുണ്ടായിരുന്നു.
ഔപചാരികമായി നമസ്തേ പറഞ്ഞുകൊണ്ടാണ് ദക്ഷന്‍ ശിവനെ അഭിവാദ്യം ചെയ്തത്. “താങ്കളുടെ യാത്ര സുഖകരമായിരുന്നുവെന്ന് ഞാന്‍ കരുതുന്നു.” ദക്ഷന്‍ പറഞ്ഞു.
ഇത്രയും വിശാലമായ ഒരു രാജ്യത്തിന്‍റെ രാജാവാകാന്‍ വേണ്ടതിനേക്കാള്‍ ചെറുപ്പമായിരുന്നു ദക്ഷന്. ദക്ഷന്‍ ശിവനേക്കാള്‍ അല്പം പൊക്ക കുറവായിരുന്നുവെങ്കിലും അവരുടെ പേശീഘടന വ്യത്യസ്തമായിരുന്നു. നല്ല പുഷ്‍ടിയുള്ള ശരീരത്തിനുടമയായിരുന്ന ശിവന്‍ കരുത്തുറ്റയാളായിരുന്നെങ്കില്‍ ദക്ഷന്‍റെ ശരീരം വ്യായാമത്തിന്‍റെ ബുദ്ധിമുട്ടുകള്‍ അനുഭവിച്ചതായിരുന്നില്ല. എന്നാല്‍ അത്ര പൊണ്ണത്തടിയനായിരുന്നുമില്ല. ഒരു ശരാശരി ശരീരം. ഗോതമ്പിന്‍റെ നിറമുള്ള അദ്ദേഹത്തിന്‍റെ മുഖത്തിന്‍റെ കാര്യത്തിലും അതുതന്നെയാണ് പറയേണ്ടത്. നിവര്‍ന്നു നില്ക്കുന്ന മൂക്കിന്‍റെ ഇരുവശത്തുമായി ഇരുണ്ട ശരാശരി വലിപ്പമുള്ള കണ്ണുകള്‍. ഭൂരിഭാഗം മെലൂഹന്മാരും ചെയ്തിരുന്നതുപോലെ അദ്ദേഹവും തലമുടി നീട്ടിവളര്‍ത്തിയിരുന്നു. സൂര്യചിഹ്നമുള്ള മനോഹരമായ കിരീടമാണ് അദ്ദേഹം ധരിച്ചിരുന്നത്. തിളങ്ങുന്ന രത്നഖചിതമായ സൂര്യചിഹ്നമാണ് ആ കിരീടത്തിലുണ്ടായിരുന്നത്. മുണ്ടും വലതുചുമലിലൂടെ ഒഴുകിയിറങ്ങുന്ന ഒരംഗവസ്ത്രവുമായിരുന്നു രാജാവിന്‍റെ വസ്ത്രങ്ങള്‍. വലതുകൈയിലെ രണ്ട് മന്ത്രത്തകിടുകള്‍ അടക്കമുള്ള ഭരണ നിര്‍വ്വഹണപരമായ നിരവധി ആഭരണങ്ങള്‍ അദ്ദേഹം ധരിച്ചിരുന്നു. ദക്ഷന്‍റെ ശരാശരി രൂപം എടുത്തുകാണിക്കുന്നതായിരുന്നു അവ. മന്ദഹാസമായിരുന്നു അദ്ദേഹത്തിന്‍റെ ഏറ്റവും സവിശേഷമായ പ്രത്യേകത – നിഷ്കളങ്കമായ അദ്ദേഹത്തിന്‍റെ ചിന്തകളെ കണ്ണുകളിലേക്കാവാഹിച്ചത് ആ പുഞ്ചിരിയായിരുന്നു. തന്‍റെ രാജകീയ ആഭിജാത്യത്തെ ലളിതവല്ക്കരിച്ച വ്യക്തിത്വമാണ് ദക്ഷനെന്ന് അദ്ദേഹത്തെ കണ്ടാല്‍തോന്നും.
“അതെ അങ്ങനെയായിരുന്നു രാജന്‍.” ശിവന്‍ പറഞ്ഞു. “താങ്കളുടെ രാജ്യത്തെ സൗകര്യങ്ങള്‍ അദ്ഭുതകരമാണ്. താങ്കള്‍ അസാധാരണനായ ഒരു ചക്രവര്‍ത്തിയാണ്.”
“താങ്കള്‍ക്കു നന്ദി. പക്ഷേ, അതിന്‍റെ ബഹുമതിയൊന്നും എനിക്ക് നേരിട്ട് അര്‍ഹതപ്പെട്ടതല്ല. എന്‍റെ ആളുകളുടെ പരിശ്രമഫലമാണത്.”
“അങ്ങ് വളരെ വിനയാന്വിതനാണ്, മഹാരാജന്‍.”
ഭവ്യതയോടെ പുഞ്ചിരിച്ചുകൊണ്ട് ദക്ഷന്‍ പറഞ്ഞു, “എന്‍റെ ഏറ്റവും പ്രധാനപ്പെട്ട സഹായികളെ ഞാന്‍ പരിചയപ്പെടുത്തട്ടെ?” മറുപടിക്കു കാത്തുനില്ക്കാതെ ഇടതുഭാഗത്തുണ്ടായിരുന്ന സ്ത്രീയെചൂണ്ടി അദ്ദേഹം പറഞ്ഞു “ഇതാണെന്‍റെ പ്രധാനമന്ത്രി കനകഹാല. ഭരണപരവും നികുതിസംബന്ധവും നയതന്ത്രപരവുമായ കാര്യങ്ങളുടെ ചുമതല ഇവര്‍ നിര്‍വ്വഹിക്കുന്നു.”
കനകഹാല ഔപചാരികമായി ശിവനെ നമിച്ചു. കുടുമയുടെ ഭാഗമൊഴികെ അവരുടെ ശിരസ്സിലെ രോമങ്ങള്‍ മുഴുവനും ക്ഷൗരം ചെയ്തു നീക്കിയിരുന്നു. കുടുമ ഭംഗിയായി കെട്ടിവെച്ചിരുന്നു. ഇടതുചുമലില്‍നിന്ന് വലതുഭാഗത്തേക്ക് ഉദരത്തിനു മുകളിലൂടെ ഒരു പൂണൂല്‍ അവര്‍ ധരിച്ചിരുന്നു. ഭൂരിഭാഗം മെലൂഹന്മാരെയും പോലെ ചെറുപ്പമെന്നു തോന്നിപ്പിക്കുമെങ്കിലും അവരുടെ അടിവയറിലെ തുളുമ്പുന്ന മേദസ്സ് ശിവന്‍റെ നിരീക്ഷണശീലമുള്ള കണ്ണുകള്‍ കാണാതെ പോയില്ല. വെളുത്തകുപ്പായവും മുണ്ടുമായിരുന്നു അവരുടെ വേഷം. ആ ദേശക്കാരെപ്പോലെ ഇരുണ്ടതും മിനുത്തതുമായിരുന്നു അവരുടെ ചര്‍മ്മം. വളരെ നിയന്ത്രിതവും സാമ്പ്രദായികവുമായ ആഭരണങ്ങള്‍ മാത്രമാണ് അവര്‍ ധരിച്ചിരുന്നത്. കനകഹാല ധരിച്ചിരുന്ന മന്ത്രത്തകിടിനുമേല്‍ പ്രാവിന്‍റെ ചിഹ്നമാണുണ്ടായിരുന്നത്. ബ്രാഹ്മണരിലെ അത്ര ഉന്നതമല്ലാത്ത വിഭാഗം. ശിവന്‍ തലകുനിച്ച് അവരെ പ്രത്യഭിവാദ്യം ചെയ്തു.
വലതുഭാഗത്തേക്ക് ചൂണ്ടി ദക്ഷന്‍ പറഞ്ഞു “ഇതെന്‍റെ സര്‍വ്വസൈന്യാധിപന്‍, സേനാപതി പര്‍വ്വതേശ്വരന്‍. കാലാള്‍പടയും നാവികസേനയും ക്രമസമാധാനപാലന സേനയും മറ്റ് സേനകളും ഇദ്ദേഹത്തിന്‍റെ ചുമതലയിലാണ്.”
പര്‍വ്വതേശ്വരനുമായി ഒരു പോരാട്ടം നടത്തേണ്ടിവരികയാണെങ്കില്‍ അതിനുമുന്‍പായി ശിവന് രണ്ടുവട്ടം ആലോചിക്കേണ്ടിവരും. അതായിരുന്നു പര്‍വ്വതേശ്വരന്‍റെ രൂപം. ശിവനേക്കാള്‍ ഉയരമുണ്ടായിരുന്ന അയാളുടെ ഭീമാകാരമായ, പേശീബലമുള്ള ശരീരം അയാള്‍ക്കു ചുറ്റുമുള്ള കൈയെത്താവുന്ന ദൂരത്തെ കീഴടക്കാന്‍ പോന്നതായിരുന്നു. പുറകിലേക്കു ചീകിയൊതുക്കിയിരുന്ന അയാളുടെ ചുരുണ്ട നീളന്‍ മുടി കിരീടത്തിനു പിന്നിലേക്ക് അനുസരണയോടെ നിരയൊപ്പിച്ച് നിവര്‍ന്നുകിടന്നു. അയാളുടെ മിനുസമുള്ള ഇരുണ്ട ചര്‍മ്മത്തിനുമേല്‍ ദീര്‍ഘകാലമായി യുദ്ധം ചെയ്യുന്നതിന്‍റെ അടയാളങ്ങള്‍ കിടപ്പുണ്ടായിരുന്നു. രോമാവൃതമായ ശരീരം പുരുഷത്വത്തിന്‍റെ മികച്ച ലക്ഷണമായി കരുതിയിരുന്ന ക്ഷത്രിയന്മാരില്‍നിന്നും വേറിട്ട അപൂര്‍വ്വതയായിരുന്നു രോമരഹിതമായ അയാളുടെ ശരീരം. ആ കുറവ് നികത്തുന്നതിനായി പര്‍വ്വതേശ്വരന്‍ മുകളിലേക്കു പിരിച്ചുവെച്ച കൊമ്പന്‍ മീശ വളര്‍ത്തിയിരുന്നു. ശക്തവും വിട്ടുവീഴ്ചയില്ലാത്ത ധര്‍മ്മബോധമുള്ളതുമായ അയാളുടെ സ്വഭാവം പ്രതിഫലിക്കുന്നതായിരുന്നു അയാളുടെ കണ്ണുകള്‍. പര്‍വ്വതേശ്വരന്‍റെ കൈയിലെ രണ്ടാമത്തെ മന്ത്രത്തകിട് അയാളെ കടുവയായി സൂചിപ്പിക്കുന്നതായിരുന്നു. ക്ഷത്രിയന്മാരിലെ ഉന്നതരായി കരുതപ്പെടുന്നതായിരുന്നു ആ വംശം. അയാള്‍ ശിവനുനേരെ ചെറുതായൊന്നു തലയാട്ടി. നമസ്തേ ഉണ്ടായില്ല. അഭിമാനഭരിതമായ തല കുനിച്ചില്ല. എങ്കിലും ശിവന്‍ ഊഷ്മളമായി ചിരിച്ചുകൊണ്ട് പര്‍വ്വതേശ്വരനെ നമിച്ചുകൊണ്ട് അഭിവാദ്യം ചെയ്തു.
“പടനായകാ, ദയവായി പുറത്ത് കാത്തുനില്ക്കുക.” നന്തിയെ നോക്കി പര്‍വ്വതേശ്വരന്‍ ഉപദേശിച്ചു.
നന്തിക്ക് അതിനോട് പ്രതികരിക്കാന്‍ കഴിയുന്നതിനുമുന്‍പ് ശിവന്‍ ഇടപെട്ടു. “ക്ഷമിക്കണം നന്തി ഇവിടെ എന്നോടൊപ്പമുണ്ടാകുന്നതില്‍ എന്തെങ്കിലും പ്രശ്നം ഉണ്ടോ? ഞാന്‍ നാട്ടില്‍നിന്ന് പുറപ്പെട്ടതുമുതല്‍ ഇയാള്‍ എന്‍റെ അടുത്ത സുഹൃത്തും സഹചാരിയുമാണ്.”
“തീര്‍ച്ചയായും അയാള്‍ക്കിവിടെ തുടരാം.” ദക്ഷന്‍ പറഞ്ഞു.
“മഹാരാജന്‍, നമ്മുടെ ചര്‍ച്ചക്കിടയില്‍ ഈ പടനായകന്‍ ഉണ്ടാകുന്നത് ഉചിതമല്ല.” പര്‍വ്വതേശ്വരന്‍ പറഞ്ഞു. “അതിഥിയെ രാജാവിനടുത്തേക്ക് അകമ്പടി സേവിക്കുവാന്‍ മാത്രമാണ് സേവനചട്ടങ്ങള്‍ പ്രകാരം ഇയാള്‍ക്ക് അര്‍ഹതയുള്ളത്. രാജ്യത്തെ എന്തെങ്കിലും പ്രധാനപ്പെട്ട ചര്‍ച്ചകള്‍ നടക്കുമ്പോള്‍ ഇയാള്‍ക്കിവിടെ നില്ക്കാന്‍ അനുവാദമില്ലാത്തതാണ്.”
“ഹോ, ഒന്നടങ്ങൂ പര്‍വ്വതേശ്വരാ. ചില ഘട്ടങ്ങളില്‍ താങ്കള്‍ ഈ സേവനചട്ടങ്ങള്‍ക്ക് അമിതമായ പ്രാധാന്യം നല്കുന്നു.” ദക്ഷന്‍ പറഞ്ഞു. ശിവനുനേരെ തിരിഞ്ഞുകൊണ്ട് ദക്ഷന്‍ തുടര്‍ന്നു “താങ്കള്‍ക്ക് വിരോധമില്ലെങ്കില്‍ ഞങ്ങള്‍ താങ്കളുടെ കഴുത്തൊന്നു കണ്ടോട്ടെ?”
ശിവന്‍റെ കഴുത്തില്‍കെട്ടിയിരുന്ന ആവരണം അഴിക്കുന്നതിനായി നന്തി ശിവന്‍റെ പുറകിലേക്കു നീങ്ങിനിന്നു. മതപരമായ കാരണങ്ങള്‍ മൂലമാണ് കഴുത്ത് മറച്ചുകെട്ടിയിരിക്കുന്നതെന്ന് വരുത്തുവാനായി ആ ആവരണവസ്ത്രത്തിനരികില്‍ മുത്തുകള്‍ കോര്‍ത്തിട്ടിരുന്നത് കണ്ട് ദക്ഷന്‍ പറഞ്ഞു. “കൊള്ളാം നല്ല ആശയം.”
ആവരണം അഴിഞ്ഞുപോന്നപ്പോള്‍ ദക്ഷനും കനകഹാലയും ശിവന്‍റെ കഴുത്തു പരിശോധിക്കുവാനായി അടുത്തേക്കു ചെന്നു. പര്‍വ്വതേശ്വരന്‍ മുന്നോട്ട് ചെന്നില്ല. എന്നാല്‍ ഒരു നോട്ടം കിട്ടുവാനായി അയാള്‍ തന്‍റെ കഴുത്തൊന്നു നീട്ടി. അവിടെ കണ്ട ദൃശ്യം ദക്ഷനേയും കനകഹാലയേയും അന്ധാളിപ്പിച്ചു.
ദക്ഷന്‍ കൈ നീട്ടി ശിവന്‍റെ കഴുത്തില്‍ പതുക്കെ ഭയഭക്തിപൂര്‍വ്വം തൊട്ടു. “ഈ നിറം വരുന്നത് അകത്തുനിന്നാണ്. ഇതു ചായമല്ല. ഇത് യഥാര്‍ത്ഥമാണ്.”
ദക്ഷനും കനകഹാലയും പരസ്പരം നോക്കി. അദ്ഭുതാധീനപ്പെട്ട അവരുടെ കണ്ണുകളിലൂടെ കണ്ണീരൊഴുകി. കനകഹാല നമസ്തേ എന്നു സൂചിപ്പിക്കുന്ന വിധം കൈ കൂപ്പി മന്ത്രിക്കുംപോലെ എന്തോ ജപിച്ചു. ദക്ഷന്‍ ശിവന്‍റെ മുഖത്തുനോക്കി. തന്‍റെ മനസ്സിലെ അമിതാഹ്ലാദം നിയന്ത്രിക്കുവാന്‍ അദ്ദേഹം പണിപ്പെട്ടു. നിയന്ത്രിക്കപ്പെട്ട പുഞ്ചിരിയോടെ മെലൂഹയിലെ ചക്രവര്‍ത്തി പറഞ്ഞു” മെലൂഹയില്‍ എത്തിയശേഷം താങ്കള്‍ക്ക് ബുദ്ധിമുട്ടുണ്ടാക്കുന്ന കാര്യങ്ങളൊന്നും ഞങ്ങളുടെ ഭാഗത്തുനിന്ന് ഉണ്ടായിട്ടില്ലെന്ന് വിശ്വസിക്കുന്നു.”
ദക്ഷന്‍റെ പ്രതികരണം നിയന്ത്രിതമായിരുന്നുവെങ്കിലും മഹാരാജാവും പ്രധാനമന്ത്രിയും ആ നീലകണ്ഠം കണ്ടപ്പോള്‍ അമ്പരന്നുപോയതായി ശിവന് കാണാന്‍ കഴിഞ്ഞു.
മെലൂഹന്മാരെ സംബന്ധിച്ചിടത്തോളം ഈ നീലകണ്ഠം എത്ര പ്രധാനപ്പെട്ടതാകുന്നു?
“ഉം…. ഒട്ടുമേയില്ല, മഹാരാജന്‍.” ആ തുണികൊണ്ടുള്ള ആവരണം കഴുത്തില്‍ കെട്ടിക്കൊണ്ട് ശിവന്‍ പറഞ്ഞു. “സത്യത്തില്‍ ഞങ്ങള്‍ക്കിവിടെ ലഭിച്ച ആതിഥ്യ മര്യാദയില്‍ വളരെ സന്തുഷ്‍ടരാണ് ഞങ്ങള്‍.”
“അതില്‍ എനിക്കു സന്തോഷമുണ്ട്.” ഭവ്യതയോടെ പുഞ്ചിരിച്ചുകൊണ്ട് ദക്ഷന്‍ പറഞ്ഞു. “നിങ്ങള്‍ക്കിപ്പോള്‍ വിശ്രമമാണാവശ്യം. വിശദമായി നാളെ സംസാരിക്കാം. നിങ്ങളുടെ താമസം രാജകൊട്ടാരത്തിലേക്ക് മാറ്റാന്‍ താല്പര്യമുണ്ടോ? ഇവിടത്തെ പാര്‍പ്പിടങ്ങള്‍ കൂടുതല്‍ സൗകര്യങ്ങളുള്ളതാണെന്ന് ഒരു കിംവദന്തിയുണ്ട്.”
“അത് വളരെ ദയാപൂര്‍ണ്ണമായ ഒരു വാഗ്ദാനമാണ് മഹാരാജന്‍.”
“പടനായകന്‍, നിങ്ങളുടെ പേരെന്താണെന്നാ പറഞ്ഞത്?” ദക്ഷന്‍ നന്തിയോടു ചോദിച്ചു.
“നന്തി എന്നാണ് മഹാരാജന്‍.”
“താങ്കള്‍ക്കും ഇവിടെ താമസിക്കുന്നതിന് സ്വാഗതം. നമ്മുടെ ബഹുമാന്യനായ അതിഥിയുടെ കാര്യത്തില്‍ താങ്കളും ഒന്നു ശ്രദ്ധിക്കണം. കനകഹാല, ദയവായി വേണ്ട ഏര്‍പ്പാടുകള്‍ ചെയ്യുക.”
“ശരി മഹാരാജന്‍.”
കനകഹാല ഒരു സഹായിയോട് ആംഗ്യം കാണിച്ചു. അയാള്‍ നന്തിയേയും ശിവനേയും കൊട്ടാരത്തിലെ കാര്യാലയത്തിലേക്ക് നയിച്ചു.
ശിവന്‍ ആ മുറിയില്‍ നിന്നിറങ്ങിയപ്പോള്‍ ദക്ഷന്‍ മുട്ടുകുത്തിനിന്ന് ആഘോഷപൂര്‍വ്വം ശിവന്‍ അതുവരെ നിലകൊണ്ടിരുന്ന ആ തറയില്‍ ശിരസ്സുകൊണ്ടു തൊട്ടു. പതിയെ പ്രാര്‍ത്ഥനകള്‍ ഉരുവിട്ടശേഷം എഴുന്നേറ്റുനിന്ന് നിറഞ്ഞ കണ്ണുകള്‍കൊണ്ട് അദ്ദേഹം കനകഹാലയെ നോക്കി. എന്നാല്‍ കനകഹാലയുടെ കണ്ണുകള്‍ അക്ഷമയും ദേഷ്യത്തിന്‍റെ സ്പര്‍ശവും മറച്ചുപിടിച്ചു.
“മഹാരാജന്‍, എനിക്കു മനസ്സിലാകുന്നില്ല.” കനകഹാല രാജാവിനെ നോക്കി. “ആ നീല നിറത്തിലുള്ള അടയാളം അകൃത്രിമമാണ്. എന്തു കൊണ്ടാണ് അങ്ങത് പറയാതിരുന്നത്?”
“ഞാന്‍ എന്തു ചെയ്യുമെന്നാണ് ഭവതി പ്രതീക്ഷിച്ചിരുന്നത്?” അദ്ഭുതസ്തബ്‍ധനായ ദക്ഷന്‍ ചോദിച്ചു.”ദേവഗിരിയില്‍ ഇത് അദ്ദേഹത്തിന്‍റെ രണ്ടാംദിവസമാണ്. നമ്മുടെ രക്ഷകനായ നീലകണ്ഠന്‍തന്നെയാണ് അദ്ദേഹമെന്ന് അദ്ദേഹത്തിന്‍റെ അടുത്തുചെന്ന് ഞാന്‍ പറയണമെന്നാണോ നിങ്ങള്‍ കരുതുന്നത്? അദ്ദേഹം നമ്മുടെ പ്രശ്നങ്ങള്‍ പരിഹരിക്കുന്നതിനു നിയോഗിക്കപ്പെട്ട ആളാണെന്നു പറയണമോ?”
“ശരി, പക്ഷേ, അദ്ദേഹത്തിന് നീലനിറത്തിലുള്ള കഴുത്തുണ്ടെങ്കില്‍ അദ്ദേഹം നീലകണ്ഠന്‍ തന്നെയാണ്. അല്ലേ? അദ്ദേഹം നീലകണ്ഠനാണെങ്കില്‍, നമ്മുടെ രക്ഷകനാണ്. അദ്ദേഹത്തിന് ആ നിയോഗം സ്വീകരിക്കാതെ വയ്യ.”
അസ്വസ്ഥനായിത്തീര്‍ന്ന പര്‍വ്വതേശ്വരന്‍ ഇടയ്ക്കുകയറി പറഞ്ഞു “നമ്മള്‍ ഇങ്ങനെയൊക്കെ സംസാരിക്കുന്നുവെന്ന് എനിക്കു വിശ്വസിക്കാന്‍ വയ്യ. നമ്മള്‍ മെലൂഹന്മാരാണ്! നമ്മള്‍ സൂര്യവംശികളാണ്! മനുഷ്യന് അറിയാവുന്ന ഏറ്റവും മഹത്തായ സംസ്കാരം സൃഷ്‍ടിച്ചവരാണ് നമ്മള്‍. വിദ്യാഭ്യാസവും വൈദഗ്ദ്ധ്യവുമില്ലാത്ത ഒരു കിരാതന്‍ നമ്മുടെ രക്ഷകനാകുമെന്ന് നമ്മള്‍ വിശ്വസിക്കേണ്ടതുണ്ടോ? അതും അദ്ദേഹത്തിന് നീലക്കഴുത്ത് ഉണ്ടെന്ന ഒറ്റക്കാരണത്താല്‍?
“അതാണ് ഐതിഹ്യത്തില്‍ പറയുന്നത്, പര്‍വ്വതേശ്വരന്‍.” കനകഹാല പ്രതിവചിച്ചു.
ദക്ഷന്‍ ആ രണ്ട് ഉദ്യോഗസ്ഥന്മാരുടെയും ഇടയില്‍കയറിപറഞ്ഞു “പര്‍വ്വതേശ്വരാ, ഞാന്‍ ഐതിഹ്യത്തില്‍ വിശ്വസിക്കുന്നു. നമ്മുടെ ജനങ്ങള്‍ ഐതിഹ്യത്തില്‍ വിശ്വസിക്കുന്നു. നീലകണ്ഠന്‍ അവതരിക്കുവാന്‍ തെരഞ്ഞെടുത്തത് എന്‍റെ ഭരണകാലഘട്ടമാണ്. അദ്ദേഹം ഭാരതം മുഴുവനും മെലൂഹയിലെ ആദര്‍ശങ്ങള്‍ വ്യാപിപ്പിക്കും. സത്യത്തിന്‍റെയും കര്‍മ്മത്തിന്‍റെയും അഭിമാനത്തിന്‍റെയും നാട്. അദ്ദേഹത്തിന്‍റെ നേതൃത്വത്തിന് നമ്മെ സഹായിക്കാനും ചന്ദ്രവംശികളുടെ പ്രശ്നം എന്നെന്നേക്കുമായി അവസാനിപ്പിക്കുവാനും സാധിക്കും. നമ്മില്‍ അവര്‍ അടിച്ചേല്പ്പിക്കുന്ന യാതനകളെല്ലാം ഇതോടെ അവസാനിക്കും. തീവ്രവാദി ആക്രമണം മുതല്‍ സോമരസത്തിന്‍റെ കുറവും സരസ്വതിയുടെ കൊലയുംവരെയുള്ള കാര്യങ്ങള്‍.”
“പിന്നെന്തിന് അദ്ദേഹത്തോട് അതെല്ലാം പറയുവാന്‍ വൈകിക്കണം, മഹാരാജന്‍?”കനകഹാല ചോദിച്ചു. “കൂടുതല്‍ ദിവസം നമ്മള്‍ പാഴാക്കുന്തോറും, നമ്മുടെ ആളുകളുടെ നിശ്ചയദാര്‍ഢ്യം കുറഞ്ഞുവരും. ഹരിയുപയില്‍നിന്നും അത്രഅകലെയല്ലാത്ത ഒരു ഗ്രാമത്തില്‍ കുറച്ചുദിവസംമുന്‍പ് തീവ്രവാദികള്‍ ആക്രമണം നടത്തിയത് അങ്ങേക്കറിയാമല്ലോ. നമ്മുടെ പ്രതികരണത്തിന്‍റെ കരുത്തു കുറയുമ്പോള്‍ ശത്രുവിന് കൂടുതല്‍ ധൈര്യം വരുന്നു, മഹാരാജന്‍. നമ്മള്‍ ഉടന്‍ തന്നെ ദേവനെ ഇക്കാര്യം അറിയിക്കണം. അദ്ദേഹത്തിന്‍റെ ആഗമനം ജനങ്ങളെ അറിയിക്കണം. ഇത് ക്രൂരന്മാരായ ശത്രുക്കളോട് പോരാടുവാനുള്ള ശക്തി നമുക്കു നല്കും.”
“ഞാന്‍ അദ്ദേഹത്തോടത് പറയാം. പക്ഷേ, ഭവതിയേക്കാള്‍ ദീര്‍ഘദൃഷ്‍ടി ഉള്ളവനായിത്തീരുവാനാണ് ഞാന്‍ ശ്രമിക്കുന്നത്. ആത്മവിശ്വാസം ചോര്‍ത്തുന്ന കപട നീലകണ്ഠന്മാരുടെ സ്വാധീനത്തെ മാത്രമാണ് നമ്മുടെ സാമ്രാജ്യം നേരിട്ടിട്ടുള്ളത്. എന്നാല്‍ യഥാര്‍ത്ഥ നീലകണ്ഠന്‍ എത്തിയിട്ടുണ്ടെന്നും അദ്ദേഹം നമ്മോടൊപ്പം നില്ക്കുന്നില്ലെന്നും ജനങ്ങളറിഞ്ഞാല്‍ ഉണ്ടാകുന്ന പ്രത്യാഘാതങ്ങള്‍ എന്തൊക്കെയായിരിക്കുമെന്ന് ഒന്നാലോചിച്ചുനോക്കൂ. തന്‍റെ നിയോഗം സ്വീകരിക്കുവാന്‍ അദ്ദേഹം തയ്യാറാണെന്ന് ഉറപ്പുവരുത്തുകയാണ് നമ്മള്‍ ചെയ്യേണ്ട ഒന്നാമത്തെ കാര്യം. എങ്കില്‍മാത്രമേ നമുക്ക് അദ്ദേഹത്തിന്‍റെ ആഗമനത്തെക്കുറിച്ച് പ്രഖ്യാപിക്കുവാന്‍ സാധിക്കൂ. മുഴുവന്‍ സത്യവും അദ്ദേഹവുമായി പങ്കുവെയ്ക്കുക എന്നതാണ് അദ്ദേഹത്തെ കാര്യങ്ങള്‍ ബോധ്യപ്പെടുത്തുവാനുള്ള ഏറ്റവും നല്ല വഴിയെന്ന് ഞാന്‍ കരുതുന്നു. നമ്മള്‍ നേരിടുന്ന ആക്രമണങ്ങളുടെ അനീതി ഒരിക്കല്‍ കാണുന്നതോടെ ആ ഛിദ്രശക്തിയെ നശിപ്പിക്കുവാനായി അദ്ദേഹം നമ്മോടൊപ്പം നിന്ന് പോരാടും. അതിന് സമയമെടുക്കുമെങ്കില്‍ അങ്ങനെയാകട്ടെ. നീലകണ്ഠനുവേണ്ടി നമ്മള്‍ നൂറ്റാണ്ടുകളോളം കാത്തു. കുറച്ച് ആഴ്ചകള്‍ കൂടി കാത്തിരിക്കുന്നതുകൊണ്ട് നമുക്ക് യാതൊരു നാശവും ഉണ്ടാവുകയില്ല.”