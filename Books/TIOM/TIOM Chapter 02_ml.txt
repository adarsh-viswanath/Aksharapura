അധ്യായം രണ്ട്
ജീവിതശുദ്ധിയുടെ ദേശം

നീലകണ്ഠന്‍ തന്‍റെ തലസ്ഥാന നഗരിയിലെത്തിയിട്ടുണ്ടെന്ന് ഈ ലോകത്തോട് വിളംബരം ചെയ്യുവാന്‍ കാശ്മീരിലെ ഗവര്‍ണറായ ചെനാര്‍ധ്വജന്‍ ആഗ്രഹിച്ചു. അതിര്‍ത്തി നഗരങ്ങളായ തക്ഷശിലയിലോ കരാചാപയിലോ ലോതലിലോ ഒന്നുമല്ല. തന്‍റെ ശ്രീനഗരത്തില്‍! മെലൂഹന്‍ തലസ്ഥാനവും ദൈവങ്ങളുടെ ആവാസകേന്ദ്രവുമായ ദേവഗിരിയില്‍നിന്നും ഏതാണ്ട് അതേസമയത്ത് തന്നെ പക്ഷിദൂതനെത്തി. കല്പന സുവ്യക്തമായിരുന്നു. ചക്രവര്‍ത്തി ശിവനെ നേരിട്ടു കാണുന്നതുവരെ നീലകണ്ഠന്‍റെ സാന്നിദ്ധ്യം പുറത്താരുമറിയാന്‍ പാടില്ല. ശിവനെ അകമ്പടിയോടെ ദേവഗിരിയിലെത്തിക്കുവാന്‍ ചെനാര്‍ധ്വജന് ഉത്തരവ് ലഭിച്ചു. ഇതിനെക്കുറിച്ച് ശിവനോട് ഒന്നുംതന്നെ പറയരുത് എന്നായിരുന്നു അതിലും പ്രധാനപ്പെട്ട കാര്യം. “ചക്രവര്‍ത്തി നേരിട്ട് നീലകണ്ഠനെ അനുയോജ്യമായ രീതിയില്‍ കാര്യങ്ങള്‍ പറഞ്ഞു മനസ്സിലാക്കും” എന്നായിരുന്നു ആ സന്ദേശത്തിലുണ്ടായിരുന്നത്.
ആ യാത്രയെക്കുറിച്ച് ശിവനെ അറിയിക്കുവാനുള്ള ചുമതല ചെനാര്‍ധ്വജനായിരുന്നു. എന്നാല്‍ ശിവനാകട്ടെ അപ്പോള്‍ ആളുകളുമായി ഇണങ്ങുവാനുള്ള മാനസികാവസ്ഥയിലായിരുന്നില്ല. ചുറ്റുമുള്ള മെലൂഹന്മാര്‍ തന്നെ ആരാധിക്കുന്നതു കണ്ടപ്പോള്‍ ശിവന്‍ ശരിക്കും അമ്പരന്നുപോയി. ആര്‍ഭാടങ്ങളും സുഖസൗകര്യങ്ങളും നിറഞ്ഞ വസതിയിലേക്ക് ശിവന്‍ എത്തിപ്പെട്ടതോടെ ശ്രീനഗരത്തിലെ ഏറ്റവും പ്രധാനപ്പെട്ട വ്യക്തികള്‍ക്കുമാത്രമേ ശിവനെ കാണാനൊക്കൂ എന്ന സ്ഥിതിയായി.
“പ്രഭോ, തലസ്ഥാന നഗരിയിലേക്ക് ഞങ്ങള്‍ അങ്ങയെ അകമ്പടി സേവിക്കുന്നതായിരിക്കും. ഇവിടെനിന്ന് അവിടേക്ക് ആഴ്ചകളുടെ യാത്ര വേണ്ടിവരും.” വിശാലവും പേശീബലമുള്ളതുമായ സ്വന്തം ശരീരം മുന്‍പൊരിക്കലും ചെയ്തിട്ടില്ലാത്ത വിധം പ്രയാസപ്പെട്ട് കുനിച്ചുകൊണ്ട് ചെനാര്‍ധ്വജന്‍ പറഞ്ഞു.
“ഇവിടെ എന്താണ് നടക്കുന്നതെന്ന് ആരെങ്കിലും വ്യക്തമായി എന്നോടു പറയാതെ ഞാനിവിടെനിന്ന് എവിടേക്കും പോകുന്നില്ല. നീലകണ്ഠന്‍ എന്നു പറയുന്ന ഈ നാശംപിടിച്ച ഐതിഹ്യം എന്താണെന്ന് ആര്‍ക്കെങ്കിലും വ്യക്തമായി പറഞ്ഞുകൂടേ?” ശിവന്‍ ക്ഷോഭത്തോടെ പറഞ്ഞു.
“പ്രഭോ, ദയവായി ഞങ്ങളെ വിശ്വസിക്കണം. വൈകാതെ അങ്ങേയ്ക്ക് സത്യം മനസ്സിലാകും. അങ്ങ് ദേവഗിരിയിലെത്തുമ്പോള്‍ ചക്രവര്‍ത്തിതന്നെ അങ്ങയോടത് പറയും.”
“അപ്പോള്‍ എന്‍റെ ഗോത്രത്തിന്‍റെ കാര്യം?”
അവര്‍ക്ക് ഇവിടെ കാശ്മീരില്‍ത്തന്നെ ഭൂമി നല്കാനുള്ള ഏര്‍പ്പാടുണ്ടാവും, പ്രഭോ. സൗകര്യപ്രദമായ രീതിയില്‍ ജീവിക്കുവാന്‍ വേണ്ട ഉപാധികളെല്ലാം അവര്‍ക്ക് നല്കുന്നതായിരിക്കും.
“അവരെ ഇവിടെ ബന്ദികളായി പാര്‍പ്പിക്കുവാനാണോ ഉദ്ദേശ്യം?”
“ഒരിക്കലും അല്ല പ്രഭോ.” പ്രകടമായും ഖിന്നനായിപ്പോയ ചെനാര്‍ധ്വജന്‍ പറഞ്ഞു. “അവര്‍ അങ്ങയുടെ ഗോത്രക്കാരാണ്. ഞാന്‍ വിചാരിക്കുന്ന പോലെ നടന്നിരുന്നെങ്കില്‍ ശിഷ്‍ടകാലം അവര്‍ കുലീന ജാതികള്‍ നയിക്കുന്ന ജീവിതം നയിച്ചേനെ. പക്ഷേ നിയമം ലംഘിക്കാന്‍ പാടില്ല പ്രഭോ. അങ്ങുപോലും അങ്ങനെ ചെയ്യാന്‍ പാടില്ല. വാഗ്ദാനം ചെയ്തിട്ടുള്ള കാര്യങ്ങള്‍ മാത്രമേ അവര്‍ക്കുനല്കാന്‍ ഞങ്ങള്‍ക്കു സാധിക്കുകയുള്ളൂ. ആവശ്യമെങ്കില്‍ കാലക്രമേണ അങ്ങേക്കുതന്നെ നിയമത്തില്‍ മാറ്റങ്ങള്‍ വരുത്താം. പിന്നെ അവരെ എവിടെ വേണമെങ്കിലും ഞങ്ങള്‍ക്കു പാര്‍പ്പിക്കാന്‍ സാധിക്കും.”
“പ്രഭോ, ദയവായി ഞങ്ങളെ വിശ്വസിക്കണം.” നന്തി അപേക്ഷിച്ചു. “മെലൂഹയില്‍ അങ്ങയുടെ പ്രാധാന്യമെന്തെന്ന് അങ്ങേക്ക് സങ്കല്പിക്കാനാവില്ല. അങ്ങേക്കുവേണ്ടി ഞങ്ങള്‍ ഒരുപാട് നാളായി കാത്തിരിക്കുന്നു. ഞങ്ങള്‍ക്ക് അങ്ങയുടെ സഹായം വേണം.”
സഹായിക്കണേ! ദയവുണ്ടായി സഹായിക്കണേ!
വര്‍ഷങ്ങള്‍ക്ക് മുന്‍പ് മനോവ്യഥ പൂണ്ട ഒരു സ്ത്രീ നിസ്സഹായയായി തന്നെ വിളിച്ചു വിലപിച്ച ദൃശ്യം തന്‍റെ ഓര്‍മ്മയിലേക്ക് ഒഴിയാബാധപോലെ തിരിച്ചുവന്നപ്പോള്‍ ശിവന്‍ നടുക്കത്തോടെ മൗനം അവലംബിച്ചു.

നിന്‍റെ നിയോഗം ഈ ഭീമാകാരങ്ങളായ പര്‍വതങ്ങളേക്കാള്‍ വിശാലമാണ്!
അസംബന്ധം! എനിക്കൊരു നിയോഗത്തിനും അര്‍ഹതയില്ല. ഞാന്‍ ചെയ്ത കുറ്റകൃത്യത്തെക്കുറിച്ച് ഈ ജനങ്ങള്‍ക്ക് അറിയുമായിരുന്നെങ്കില്‍ അവരീ അസംബന്ധം എന്നേ അവസാനിപ്പിക്കുമായിരുന്നു!
“ഭദ്രാ, എന്താണു ചെയ്യേണ്ടതെന്ന് എനിക്കറിഞ്ഞുകൂടാ.”
ദാല്‍ തടാകക്കരയിലുള്ള ഉദ്യാനത്തിലിരിക്കുകയായിരുന്നു ശിവന്‍. തൊട്ടടുത്തിരുന്നിരുന്ന അയാളുടെ ചങ്ങാതി ‘ചില്ല’ത്തില്‍ കഞ്ചാവ് കുത്തിനിറയ്ക്കുവാനുള്ള ശ്രമത്തിലേര്‍പ്പെട്ടിരിക്കുകയായിരുന്നു. ഭദ്രന്‍ തീക്കൊള്ളികൊണ്ട് ലഹരി നിറച്ച പുകക്കുഴലിന് ജീവന്‍പകര്‍ന്നപ്പോള്‍ ശിവന്‍ അക്ഷമനായിക്കൊണ്ട് പറഞ്ഞു: “എടാ വിഡ്ഢി, നിനക്ക് സംസാരിക്കുവാനുള്ള സൂചനയാണത്.”
“അല്ല, ശിവാ, നിനക്ക് ഈ പുകക്കുഴല്‍ നല്കുവാനുള്ള അടയാള വാക്യമാണത്.”
“നീ എന്താ എന്നെ ഉപദേശിക്കാത്തത്.” ശിവന്‍ പരിഭവത്തോടെ ചോദിച്ചു. “നമ്മളിപ്പോഴും ആ പഴയ, പരസ്പരം ചര്‍ച്ചചെയ്യാതെ ഒരടിപോലും മുന്നോട്ടുവെയ്ക്കാത്ത, കൂട്ടുകാര്‍ തന്നെയാണ്!”
ഭദ്രന്‍ പുഞ്ചിരിച്ചു. “അല്ല. അങ്ങനെയല്ല. ഇപ്പോള്‍ അങ്ങ് ഞങ്ങളുടെ അധിപനാണ്. ഈ ഗോത്രം ജീവിക്കുന്നതും മരിക്കുന്നതും അങ്ങയുടെ നിശ്ചയപ്രകാരമാണ്. മറ്റേതെങ്കിലും ആളുടെ സ്വാധീനം ഈ ഗോത്രത്തെ മലിനമാക്കിക്കൂടാ. നമ്മള്‍ പക്രതികളെപ്പോലെയല്ല. അവരുടെ ദര്‍ബാറില്‍ ഉറക്കെ സംസാരിക്കുന്നവന്‍റെ വാക്കുകള്‍ നേതാവ് അനുസരിക്കേണ്ട അവസ്ഥയാണ്. എന്നാല്‍ നമ്മള്‍ ഗുണന്മാര്‍ക്കിടയില്‍ അധിപന്‍റെ വിവേകവും ബുദ്ധിയുമാണ് പ്രധാനപ്പെട്ട കാര്യം. അതാണ് നമ്മുടെ പാരമ്പര്യം.”
ശിവന്‍ ക്രോധത്തോടെ കണ്ണുകളുയര്‍ത്തി. “ചില പാരമ്പര്യങ്ങള്‍ ലംഘിക്കപ്പെടേണ്ടവയാണ്!”
ഭദ്രന്‍ നിശ്ശബ്‍ദനായി. ശിവന്‍ കൈ നീട്ടി ഭദ്രന്‍റെ പക്കല്‍ നിന്നും ചില്ലം വാങ്ങിച്ചു. അതിലൊന്ന് ആഞ്ഞുവലിച്ച് കഞ്ചാവിന്‍റെ അത്യുദാരമായ ലഹരി തന്‍റെ ശരീരത്തില്‍ പടരുവാന്‍ അവന്‍ അനുവദിച്ചു.
“നീലകണ്ഠന്‍ എന്ന ഐതിഹ്യത്തെക്കുറിച്ച് ഒരൊറ്റവരി മാത്രമേ ഞാന്‍ കേട്ടിട്ടുള്ളൂ.” ഭദ്രന്‍ പറഞ്ഞു. “സ്വഭാവികമായും മെലൂഹ ഇപ്പോള്‍ വലിയ കുഴപ്പത്തില്‍ അകപ്പെട്ടിരിക്കുകയാണ്. നീലകണ്ഠനു മാത്രമേ അതിനെ അതില്‍നിന്ന് രക്ഷിക്കാനാവൂ.”
“പക്ഷേ, ഇവിടെ പ്രശ്നങ്ങളൊന്നുമുള്ളതായി എനിക്കു കാണാന്‍ കഴിയുന്നില്ല. എല്ലാം ശരിയായ രീതിയില്‍തന്നെ. ശരിയായ കുഴപ്പം അവര്‍ക്കു നേരിട്ടു കാണണമെങ്കില്‍ അവരെ നമ്മുടെ ദേശത്തേക്കു കൊണ്ടുപോകണം!”
ഭദ്രന്‍ ചെറുതായൊന്നു ചിരിച്ചു. “എന്നാല്‍ തങ്ങളെ രക്ഷിക്കാന്‍ കഴിയുമെന്ന് അവര്‍ കരുതുന്ന ആ നീലനിറത്തിലുള്ള കഴുത്തിനെക്കുറിച്ച് അങ്ങേയ്ക്കെന്താണ് പറയാനുള്ളത്?”
“നാശം. എനിക്കതറിയാമായിരുന്നെങ്കില്‍ ഞാനത് പറഞ്ഞുകൊടുക്കുമായിരുന്നല്ലോ! അവര്‍ നമ്മളെക്കാള്‍ എത്രയോ മുന്നിലാണ്. എന്നിട്ടും ഞാനൊരു ദൈവമാണെന്ന മട്ടിലാണ് അവരെന്നെ ആരാധിക്കുന്നത്. എനിക്ക് അനുഗ്രഹമായി കിട്ടിയ ഈ നീലനിറത്തിലുള്ള കഴുത്തിന്‍റെ പേരില്‍ മാത്രമാണത്.”
“എന്നാലും അവരുടെ മരുന്നുകള്‍ക്ക് മാന്ത്രികമായ ഫലസിദ്ധിയുണ്ടെന്നാണ് എനിക്കു തോന്നുന്നത്. എന്‍റെ മുതുകിലെ കൂന് അല്പം കുറഞ്ഞിട്ടുള്ളതായി അങ്ങ് ശ്രദ്ധിച്ചുവോ?”
“ഉവ്വ്. അതു കുറഞ്ഞിട്ടുണ്ട്! അവരുടെ വൈദ്യന്മാര്‍ അപൂര്‍വ്വസിദ്ധിയുള്ളവരാണ്.”
“അങ്ങേക്കറിയുമോ, അവരുടെ വൈദ്യന്മാരെ ബ്രാഹ്മണര്‍ എന്നാണ് വിളിക്കുന്നത്.”
“ആയുര്‍വതിയെപ്പോലെ.” പുകക്കുഴല്‍ ഭദ്രനു കൈമാറിക്കൊണ്ട് ശിവന്‍ ചോദിച്ചു.
“അതെ. പക്ഷേ, ബ്രാഹ്മണര്‍ ആളുകളുടെ രോഗം സുഖപ്പെടുത്തുക മാത്രമല്ല ചെയ്യുന്നത്. അദ്ധ്യാപകരും നിയമജ്ഞരും പുരോഹിതന്മാരും ഒക്കെയാണവര്‍. ബുദ്ധിപരമായ അദ്ധ്വാനം ആവശ്യമുള്ള ഏതു പ്രവൃത്തിയും ചെയ്യുന്നവരാണവര്‍.”
“സിദ്ധിയുള്ള ആളുകള്‍.” ശിവന്‍ മൊഴിഞ്ഞു.
“അതുമാത്രമല്ല.” പുക നീട്ടിവലിച്ചെടുക്കുന്നതിനിടയില്‍ ഭദ്രന്‍ തുടര്‍ന്നു. 
“വൈദഗ്ദ്ധ്യം എന്ന ആശയം അവരിലുണ്ട്. ഈ ബ്രാഹ്മണരെ കൂടാതെ അവരുടെ ഇടയില്‍ ക്ഷത്രിയര്‍ എന്നൊരു വിഭാഗമുണ്ട്. പടയാളികളും ഭരണകര്‍ത്താക്കളുമാണവര്‍. സ്ത്രീകള്‍ക്കുപോലും ക്ഷത്രിയരാവാന്‍ കഴിയും!”
“ശരിക്കും? സ്ത്രീകളെ സൈന്യത്തില്‍ ചേരാനനുവദിക്കുമോ?”
“ങ്ഹാ…. എങ്കിലും അത്രയധികം പെണ്‍പടയാളികളൊന്നും അവര്‍ക്കിടയിലില്ല. പക്ഷേ, സ്ത്രീകള്‍ക്ക് സൈന്യത്തില്‍ ചേരാന്‍ അനുവാദമുണ്ട്.”
“വെറുതെയല്ല അവരുടെ ദേശത്ത് പ്രശ്നങ്ങളുണ്ടാവുന്നത്.”
മെലൂഹന്‍മാരുടെ വിചിത്രമായ രീതികളെക്കുറിച്ചോര്‍ത്ത് അവര്‍ പൊട്ടിചിരിച്ചു. മെലൂഹന്മാര്‍ക്ക് പരിചയമില്ലാത്ത പതിവുള്ള വിചിത്രമായ രീതിയില്‍ ആ സുഹൃത്തുക്കള്‍ പൊട്ടിച്ചിരിച്ചു. കഥ തുടരുന്നതിനു മുന്‍പായി ഭദ്രന്‍ ആ പുകക്കുഴലില്‍നിന്ന് ഒരു പുക കൂടി എടുത്തു. “പിന്നെ അവര്‍ക്കിടയില്‍ വൈശ്യന്മാരുണ്ട്. കരകൗശലവിദഗ്ദ്ധരും വണിക്കുകളും വ്യാപാരികളുമെല്ലാം അതിലുള്‍പ്പെടുന്നു. അവസാനത്തെ വിഭാഗമാണ് ശൂദ്രര്‍. കര്‍ഷകരും തൊഴിലാളികളും. ഒരു ജാതിക്ക് മറ്റൊരു ജാതിയുടെ പ്രവൃത്തി ചെയ്യാന്‍ അവകാശമില്ല.”
“നില്ക്ക്.” ശിവന്‍ പറഞ്ഞു. “നീ ഒരു പടയാളിയായതിനാല്‍ നിനക്ക് കമ്പോളത്തില്‍ ചെല്ലാന്‍ കഴിയില്ല എന്നല്ലേ അതിന്‍റെ അര്‍ത്ഥം?”
“അതെ.”
“വങ്കത്തം! പിന്നെ നീ എങ്ങനെ എനിക്ക് കഞ്ചാവ് കൊണ്ടു തരും? എന്തായാലും ആ പണിക്കു മാത്രമേ നിന്നെക്കൊണ്ട് കൊള്ളുകയുള്ളൂ!”
ഭദ്രന്‍ കളിയായി അടിച്ചപ്പോള്‍ അതില്‍നിന്ന് ഒഴിഞ്ഞുമാറുവാന്‍ ശിവന്‍ പുറകോട്ടു മാറി.
“ശരി, ശരി. അതൊന്നും കാര്യമാക്കണ്ട കേട്ടോ.” ശിവന്‍ ചിരിച്ചു. അല്പം മുന്നോട്ടു നീങ്ങി ഭദ്രന്‍റെ കയ്യിലെ ചില്ലം പിടിച്ചുവാങ്ങിയ ശേഷം ശിവന്‍ അത് ഒന്നാഞ്ഞുവലിച്ചു.
സംസാരിക്കേണ്ടുന്ന കാര്യങ്ങളൊഴികെ ബാക്കി എല്ലാറ്റിനെക്കുറിച്ചും നമ്മള്‍ സംസാരിച്ചു കൊണ്ടിരിക്കുന്നു.
ശിവന്‍ ഒരിക്കല്‍കൂടി ഗൗരവംപൂണ്ടു. “ഗൗരവമായി തന്നെ ഒരു കാര്യം ചോദിക്കട്ടെ. ഞാനെന്താണ് ചെയ്യേണ്ടത്?”
“എന്തുചെയ്യാനാണ് ഉദ്ദേശിക്കുന്നത്?”
ഉദ്യാനത്തിന്‍റെ വിദൂരമായ മൂലകളിലൊരിടത്ത് പനിനീര്‍പൂക്കളെ തിരയുന്നതുപോലെ ശിവന്‍ അകലേക്കു നോക്കിക്കൊണ്ടിരുന്നു. “ഒരിക്കല്‍കൂടി ഓടിപ്പോകാന്‍ ഞാന്‍ ഉദ്ദേശിക്കുന്നില്ല.”
“എന്ത്?” ശിവന്‍റെ അമര്‍ത്തിവെച്ച മന്ത്രണം കേള്‍ക്കാന്‍ സാധിക്കാത്തതിനാല്‍ ഭദ്രന്‍ ചോദിച്ചു.
“ഓടിപ്പോയി എന്ന ആരോപണം ഒരിക്കല്‍കൂടി വഹിക്കാന്‍ എനിക്കു സാധിക്കില്ലെന്ന്.” ശിവന്‍ ഒച്ചയിട്ടു.
“അത് നിന്‍റെ കുഴപ്പമായിരുന്നില്ല.”
“അതെ. അതെന്‍റെ കുഴപ്പമായിരുന്നു!”
ഭദ്രന്‍ നിശ്ശബ്‍ദനായി. അയാള്‍ക്ക് മറ്റൊന്നും പറയാനുണ്ടായിരുന്നില്ല. കണ്ണുപൊത്തിക്കൊണ്ട് ശിവന്‍ ഒരിക്കല്‍ക്കൂടി നെടുവീര്‍പ്പയച്ചു. “അതെ അതെന്‍റെ കുഴപ്പമായിരുന്നു….”
ഭദ്രന്‍ സുഹൃത്തിന്‍റെ തോളില്‍ കൈയിട്ട്, പതുക്കെ ഒന്നമര്‍ത്തി, ആ ഭയങ്കര നിമിഷത്തെ കടന്നുപോകാനനുവദിച്ചു. ശിവന്‍ മുഖം തിരിച്ചു. “ചങ്ങാതീ, ഞാന്‍ നിന്നോട് ഉപദേശമാണ് ചോദിക്കുന്നത്. ഞാനിനി എന്തു ചെയ്യണം? അവര്‍ക്കെന്‍റെ സഹായം ആവശ്യമുണ്ടെങ്കില്‍, അതിനോടു മുഖം തിരിച്ചുനില്ക്കാന്‍ എനിക്കു കഴിയില്ല. അതേസമയം എന്‍റെ ഗോത്രവര്‍ഗ്ഗത്തെ ഇവിടെ ഉപേക്ഷിച്ചുപോകാന്‍ എനിക്കെങ്ങനെ സാധിക്കും? ഞാനെന്താണ് ചെയ്യേണ്ടത്?”
ഭദ്രന്‍ ശിവന്‍റെ ചുമലിലെ പിടുത്തം വിട്ടില്ല. അയാള്‍ നെടുതായൊന്നു ശ്വസിച്ചു. ഒരു മറുപടിക്കുവേണ്ടി ആലോചിക്കാനുള്ള സാവകാശം അയാള്‍ക്കു കിട്ടി. ഒരുപക്ഷേ തന്‍റെ ചങ്ങാതിയായ ശിവനു യോജിക്കുന്ന മറുപടിയായിരിക്കും അത്. എന്നാല്‍ തന്‍റെ അധിപനായ ശിവനു പറ്റിയ മറുപടിയായിരിക്കുമോ അത്?
“നിനക്കുവേണ്ട വിവേകം നിന്‍റെയുള്ളില്‍ നിന്നുതന്നെ കണ്ടെത്തണം ശിവാ. അതാണ് പാരമ്പര്യം.”
“ഓ, നിന്‍റെ ആ നശിച്ച പാരമ്പര്യം.”
ശിവന്‍ ആ ചില്ലം ഭദ്രനുനേര്‍ക്ക് എറിഞ്ഞ് കൊടുങ്കാറ്റുപോലെ ചവിട്ടിക്കുതിച്ചുപോയി.

കുറച്ചുദിവസങ്ങള്‍ക്കുശേഷം മാത്രമായിരുന്നു ശിവനും നന്തിയും മൂന്നു പടയാളികളുമടങ്ങുന്ന ഒരു സംഘം ശ്രീനഗരത്തില്‍നിന്നുപോകാന്‍ ഉദ്ദേശിച്ചിരുന്നത്. ആ ചെറുസംഘം എത്രയും വേഗം ദേവഗിരിയിലെത്തണമെന്ന് ഉറപ്പിച്ചിരുന്നു. ശിവന്‍ ശരിയായ നീലകണ്ഠന്‍ തന്നെയാണെന്ന് തന്‍റെ സാമ്രാജ്യം അതിവേഗം തിരിച്ചറിയുമോ എന്നായിരുന്നു പ്രവിശ്യാധികാരി ചേനാര്‍ധ്വജിന്‍റെ ഉത്കണ്ഠ. ജഗദീശ്വരനെ നേരില്‍കണ്ട ഒരു പ്രവിശ്യാധികാരിയെന്ന നിലയില്‍ ചരിത്രത്തില്‍ സ്ഥാനം പിടിക്കുവാന്‍ അയാള്‍ മോഹിച്ചിരുന്നു.
ചക്രവര്‍ത്തിക്കു മുന്നില്‍ ‘കാഴ്ചവെക്കാന്‍’ പറ്റിയ ഒരു രൂപമാക്കി ശിവനെ മാറ്റിയെടുത്തിരുന്നു. അവന്‍റെ മുടി എണ്ണതേച്ച് മിനുക്കിയിരുന്നു. വിലപിടിച്ച വസ്ത്രങ്ങളും ആകര്‍ഷണീയമായ കര്‍ണ്ണാഭരണങ്ങളും കണ്ഠാഭരണങ്ങളും മറ്റ് തരത്തിലുള്ള ആഭരണങ്ങളും ഉപയോഗിച്ച് അവന്‍റെ പേശീബലമുള്ള ശരീരം അലങ്കരിക്കപ്പെട്ടിരുന്നു. മുഖത്തെ ചുളിവുകളും ചര്‍മ്മത്തിന്‍റെ മൗഢ്യവും നീക്കംചെയ്യാനായി ചില ആയുര്‍വേദ കുഴമ്പുകളും തൈലങ്ങളും ഉപയോഗിച്ചിരുന്നു. തിളങ്ങുന്ന നീല നിറത്തിലുള്ള കഴുത്ത് പൊതിയുന്നതിനായി പരുത്തി തുണികൊണ്ടുള്ള ഒരു ആവരണം തയ്യാറാക്കിയിരുന്നു. അതിന്‍റെ അരികുകളെ അലങ്കരിക്കുമാറ് മണികള്‍ സമര്‍ത്ഥമായി കോര്‍ത്തുവെച്ചിരുന്നു. ഉത്സവവേളകളില്‍ മെലൂഹന്മാര്‍ ധരിക്കാറുള്ള പരമ്പരാഗതമായ കണ്ഠാഭരണം പോലിരുന്നു അത്. അപ്പോഴും തണുപ്പായിരുന്ന അവന്‍റെ കഴുത്തില്‍ പരുത്തിതുണികൊണ്ടുള്ള ആവരണം ചൂടുപകര്‍ന്നു.
“ഞാന്‍ വേഗം മടങ്ങിവരും.” ഭദ്രന്‍റെ അമ്മയെ പുല്കിക്കൊണ്ട് ശിവന്‍ പറഞ്ഞു. ആ വൃദ്ധയുടെ മുടന്ത് ആളുകളുടെ ശ്രദ്ധയാകര്‍ഷിക്കാത്ത വിധമായിത്തീര്‍ന്നിരിക്കുന്നുവെന്ന് കണ്ടപ്പോള്‍ ശിവന്‍ വിസ്മയിച്ചു.
അവരുടെ മരുന്നുകള്‍ ശരിക്കും മാന്ത്രികസിദ്ധിയുള്ളവ തന്നെ.
കനപ്പിച്ച മുഖവുമായി ഭദ്രന്‍ ശിവനെ നോക്കിയപ്പോള്‍ ശിവന്‍ മന്ത്രിച്ചു. “ഗോത്രവര്‍ഗ്ഗത്തിന്‍റെ കാര്യം ശ്രദ്ധിക്കണം. ഞാന്‍ മടങ്ങിവരുന്നതുവരെ നിനക്കാണ് അതിന്‍റെ ചുമതല.”
അമ്പരന്ന ഭദ്രന്‍ പുറകോട്ടു നീങ്ങി. “ശിവാ, ഞാന്‍ നിന്‍റെ സുഹൃത്താണെന്നു കരുതി നീ അങ്ങനെയൊന്നും ചെയ്യേണ്ടതില്ല.”
“എടാ വിഡ്ഢീ. ഞാനത് ചെയ്തേ തീരൂ. എന്നെക്കാള്‍ കഴിവുള്ളവനാണ് നീ എന്ന കാരണത്താലാണ് ഞാനത് ചെയ്യുന്നത്.”
തന്‍റെ കണ്ണീര്‍ സുഹൃത്ത് കണ്ടുപിടിക്കുമോ എന്ന ഭയത്താല്‍ ഭദ്രന്‍ മുന്നോട്ടു ചെന്ന് ശിവനെ ആലിംഗനം ചെയ്തു. “അല്ല ശിവാ, ഞാന്‍ നിന്നേക്കാള്‍ കഴിവുള്ളവനല്ല. സ്വപ്നത്തില്‍പോലും ഞാനങ്ങനെ കരുതുകയില്ല.”
“മിണ്ടാതിരി! ഇനി ഞാന്‍ പറയുന്നത് ശ്രദ്ധിച്ചുകേള്‍ക്ക്.” ഭദ്രന്‍ ദുഃഖത്തോടെ പുഞ്ചിരിക്കുന്നതുകണ്ടപ്പോള്‍ ശിവന്‍ പറഞ്ഞു. “ഗുണന്മാര്‍ക്കിവിടെ എന്തെങ്കിലും അപായ സാദ്ധ്യതയുണ്ടെന്നു ഞാന്‍ കരുതുന്നില്ല. കൈലാസപര്‍വതത്തില്‍ വെച്ച് നേരിട്ട അത്രയും അപകടങ്ങള്‍ എന്തായാലും ഇവിടെ ഉണ്ടാവില്ല. ഇനി അഥവാ എന്തെങ്കിലും ഉണ്ടായാല്‍, നിനക്ക് ആയുര്‍വതിയുടെ സഹായംതേടാം. ഗോത്രവര്‍ഗ്ഗത്തിന് രോഗം ബാധിച്ചപ്പോള്‍ ഞാനവരെ നിരീക്ഷിച്ചിരുന്നു. നമ്മെ രക്ഷിക്കുന്നതിനായി അവര്‍ ആത്മാര്‍ത്ഥമായ പ്രതിബദ്ധത പ്രകടിപ്പിക്കുകയുണ്ടായി. അവരെ വിശ്വസിക്കാം.”
തല കുലുക്കി ശിവനെ ഒരിക്കല്‍കൂടി ആലിംഗനം ചെയ്തശേഷം ഭദ്രന്‍ പുറത്തേക്കിറങ്ങി.

ആയുര്‍വതി ഭവ്യതയോടെ വാതിലില്‍ മുട്ടി “ഞാന്‍ അകത്തുവരട്ടെ പ്രഭോ?”
ഏഴുദിവസങ്ങള്‍ക്കുമുന്‍പ് നടന്ന നിര്‍ണ്ണായകമായ ആ സമാഗമത്തിനുശേഷം ഇന്ന് ആദ്യമായാണ് അവള്‍ ശിവന്‍റെ മുന്നില്‍ എത്തിപ്പെടുന്നത്. അത് ഒരു ജീവിതകാലംപോലെ അവള്‍ക്കുതോന്നി. പൊതുവെ അവള്‍ ആത്മവിശ്വാസമുള്ളതുപോലെ ഭാവിച്ചിരുന്നുവെങ്കിലും ഇന്ന് അവളുടെ ഭാവത്തിനെന്തോ ചെറിയ മാറ്റമുള്ളതുപോലെ കാണപ്പെട്ടു. ദൈവിക സാന്നിദ്ധ്യത്താല്‍ സ്പര്‍ശിക്കപ്പെട്ട ഒരാളുടെ പോലെയായിരുന്നു അവളുടെ ഭാവം.
“അകത്തുവരൂ ആയുര്‍വതി. പിന്നെ ഒരു കാര്യം, ഈ ‘പ്രഭോ’ എന്ന വിളി വേണ്ട. കുറച്ചുദിവസം മുന്‍പ് നിങ്ങള്‍ കണ്ട അപരിഷ്കൃതനായ ആ കുടിയേറ്റക്കാരന്‍ തന്നെയാണ് ഞാന്‍.”
“അങ്ങനെ അന്നു വിശേഷിപ്പിക്കാനിടയായതില്‍ ഞാന്‍ ഖേദിക്കുന്നു പ്രഭോ. ഞാന്‍ അങ്ങനെ പറഞ്ഞത് തെറ്റായിപ്പോയി. അങ്ങ് നിര്‍ദ്ദേശിക്കുന്ന ഏതു ശിക്ഷയും ഏറ്റുവാങ്ങാന്‍ ഞാന്‍ തയ്യാറാണ്.”
“നിങ്ങള്‍ക്കെന്തുപറ്റി? സത്യം പറഞ്ഞതിന് നിങ്ങളെ ഞാനെന്തിന് ശിക്ഷിക്കണം? ഈ നശിച്ച നീലക്കഴുത്ത് ഇവിടത്തെ പ്രശ്നങ്ങള്‍ പരിഹരിക്കുമെന്ന് കരുതാന്‍ കാര്യമെന്താ?”
“താമസിയാതെ അതിന്‍റെ കാരണം അങ്ങേക്കു മനസ്സിലാവും, പ്രഭോ.” ശിവനെ തലകുനിച്ചു വണങ്ങി ആയുര്‍വതി മന്ത്രിച്ചു. “നൂറ്റാണ്ടുകളായി ഞങ്ങള്‍ അങ്ങയെ കാത്തിരിക്കുകയായിരുന്നു.”
“നൂറ്റാണ്ടുകളോ? ഈ പാവനമായ തടാകത്തിന്‍റെ പേരില്‍? ഞാന്‍ ചോദിക്കുന്നു എന്തിന്? നിങ്ങളെപ്പോലെ സമര്‍ത്ഥരായ ആളുകള്‍ക്കിടയില്‍ ഞാന്‍ എന്തുചെയ്യാന്‍?”
“ചക്രവര്‍ത്തി അതെല്ലാം അങ്ങയോടു പറയും പ്രഭോ. അങ്ങയുടെ ഗോത്രവര്‍ഗ്ഗക്കാരുടെ സംസാരം കേട്ടശേഷം, നീലകണ്ഠനെന്നു വിശേഷിപ്പിക്കപ്പെടാന്‍ യോഗ്യതയുള്ള ഒരാള്‍ മാത്രമേയുള്ളൂ എന്ന് എനിക്ക് മനസ്സിലായി. അത് അങ്ങ് മാത്രമാണ്.”
“ഗോത്രവര്‍ഗ്ഗത്തെക്കുറിച്ചു പറയുമ്പോള്‍ ഒരു കാര്യം പറഞ്ഞോട്ടെ, അവര്‍ക്ക് എന്തെങ്കിലും സഹായമാവശ്യമുണ്ടെങ്കില്‍ നിങ്ങളെ സമീപിക്കാനാണ് ഞാന്‍ പറഞ്ഞിട്ടുള്ളത്. അത് ശരിയാണെന്ന് ഞാന്‍ വിചാരിക്കുന്നു.”
“അവര്‍ക്ക് എന്തെങ്കിലും സഹായം നല്കുന്നത് എനിക്കൊരു ബഹുമതിയായിരിക്കും, പ്രഭോ.”
ഇത് പറഞ്ഞുകൊണ്ട് ഭാരതീയമായ പരമ്പരാഗതരീതിയില്‍ ആദരവ് പ്രകടിപ്പിക്കുന്നതിനായി അവള്‍ ശിവന്‍റെ കാല്‍ തൊട്ടുവന്ദിച്ചു. ഭൂരിഭാഗം മെലൂഹന്മാരും ഈ ആചാരം നിര്‍വ്വഹിച്ചപ്പോള്‍ ശിവനതിനു നിന്നുകൊടുത്തെങ്കിലും ആയുര്‍വതി കുനിഞ്ഞതും അവന്‍ പുറകിലേക്കു നീങ്ങി.
“നിങ്ങള്‍ എന്തു വിഡ്ഢിത്തമാണ് കാട്ടുന്നത്, ആയുര്‍വതി.” വിരണ്ടുപോയമട്ടില്‍ ശിവന്‍ ചോദിച്ചു. “നിങ്ങളൊരു ചികിത്സകയാണ്, ജീവദായകയാണ്. നിങ്ങളെന്‍റെ കാല്തൊട്ട് എന്നെ സങ്കടത്തിലാക്കരുത്.”
ആയുര്‍വതി തലയുയര്‍ത്തി ശിവനെ നോക്കി. ഭക്തിയും ആരാധനയും നിമിത്തം അവളുടെ കണ്ണുകള്‍ തിളങ്ങി. നീലകണ്ഠനെന്നു വിശേഷിപ്പിക്കുവാന്‍ തീര്‍ച്ചയായും യോഗ്യതയുള്ളവന്‍ തന്നെയായിരുന്നു ആ രൂപം.

ഇടവിട്ടിടവിട്ട് രാമനാമം മുദ്രയിട്ട ഒരു കാവിവസ്ത്രവും കൊണ്ടാണ് നന്തി ശിവന്‍റെ മുറിയിലേക്കു കടന്നു ചെന്നത്. അത് കഴുത്തില്‍ ചുറ്റുവാന്‍ നന്തി ശിവനോടഭ്യര്‍ത്ഥിച്ചു. ശിവനത് ചെയ്തു കഴിഞ്ഞപ്പോള്‍ ദേവഗിരിയിലേക്കുള്ള യാത്ര സുരക്ഷിതമായിരിക്കണമേയെന്ന് നന്തി തിടുക്കപ്പെട്ട് പ്രാര്‍ത്ഥിച്ചു.
“നമ്മുടെ കുതിരകള്‍ പുറത്ത് നില്പുണ്ട് പ്രഭോ. അങ്ങ് തയ്യാറായിക്കഴിഞ്ഞാല്‍ നമുക്ക് പോകാം,” നന്തി പറഞ്ഞു.
‘നന്തി,”അല്പം ക്ഷുഭിതനായി ശിവന്‍ പറഞ്ഞു “ഞാന്‍ എത്രതവണ നിന്നോടതു പറയണം? എന്‍റെ പേര് ശിവന്‍ എന്നാണ്. ഞാന്‍ നിന്‍റെ ചങ്ങാതിയാണ്,അല്ലാതെ നിന്‍റെ പ്രഭുവല്ല.”
“അല്ല പ്രഭോ” നന്തി കിതച്ചുകൊണ്ട് പറഞ്ഞു “അങ്ങ് നീലകണ്ഠനാണ്. അങ്ങ് ഈശ്വരനാണ്. ഞാനെങ്ങനെ അങ്ങയെ പേര് വിളിക്കും?”
കണ്ണുരുട്ടി തല ശകലമൊന്നു കുലുക്കി വാതിലിനു നേര്‍ക്ക് തിരിഞ്ഞുകൊണ്ട് ശിവന്‍ പറഞ്ഞു “ഞാന്‍ വിടുന്നു! നമുക്കു പോകാമോ?”
“തീര്‍ച്ചയായും, പ്രഭോ.”
പുറത്തു കടന്നപ്പോള്‍ അശ്വാരൂഢരായ മൂന്നു സൈനികര്‍ ക്ഷമാപൂര്‍വ്വം അവരെ കാത്തുനില്പുണ്ടായിരുന്നു. അവരുടെ തൊട്ടടുത്തായി മൂന്നു കുതിരകളുമുണ്ടായിരുന്നു. അതില്‍ ഒരെണ്ണം ശിവനും ഒരെണ്ണം നന്തിക്കും മൂന്നാമത്തേത് അവര്‍ക്കുവേണ്ട സാധനസാമഗ്രികള്‍ ചുമന്നുകൊണ്ടുപോകുന്നതിനുള്ളതുമായിരുന്നു. സുസംഘടിതമായ മെലൂഹന്‍ സാമ്രാജ്യത്തിലെ സഞ്ചാരപഥങ്ങളില്‍ അങ്ങോളമിങ്ങോളം വിശ്രമകേന്ദ്രങ്ങളും നിത്യനിദാന സാധനങ്ങളുടെ വില്പനശാലകളുമുണ്ടായിരുന്നു. ഒരു ദിവസത്തേക്കു വേണ്ട സാധനങ്ങള്‍ കൈയിലുണ്ടെങ്കില്‍,ഏതൊരു യാത്രക്കാരനും മെലൂഹന്‍ നാണയമുപയോഗിച്ച് പുതിയ സാധനങ്ങള്‍ വാങ്ങിക്കൊണ്ട് മാസങ്ങളോളം യാത്ര ചെയ്യാം.
ചെറിയൊരു തട്ടിനടുത്താണ് നന്തിയുടെ കുതിരയെ കെട്ടിയിരുന്നത്. ആ തട്ടിന്‍റെ മറുഭാഗത്തുള്ള പടികള്‍ കയറി മുകളിലെത്താം. കുതിരപ്പുറത്തു കയറുന്നത് കഠിനാദ്ധ്വാനമായി കരുതുന്ന തടിയന്മാര്‍ക്കുവേണ്ടി തയ്യാറാക്കിയിട്ടുള്ള ഒരു സംവിധാനമായിരുന്നു അത്. ശിവന്‍ നന്തിയുടെ ഭീമാകാരമായ രൂപത്തിനു നേരെയും നിര്‍ഭാഗ്യവാനായ കുതിരയ്ക്കുനേരെയും പിന്നെ നന്തിയുടെ മുഖത്തേക്കും മാറിമാറിനോക്കി.
“മൃഗങ്ങളോടു ക്രൂരത കാണിക്കുന്നതിനെതിരായി മെലൂഹയില്‍ നിയമങ്ങളൊന്നുമില്ലേ?” വളരെ ആത്മാര്‍ത്ഥമായ സ്വരത്തില്‍ ശിവന്‍ ചോദിച്ചു.
“ഉവ്വ് പ്രഭോ. വളരെ കണിശമായ നിയമങ്ങള്‍. മെലൂഹയില്‍ സകല ജീവനും അമൂല്യമാണ്. സത്യത്തില്‍ ഒരു മൃഗത്തെ എങ്ങനെ, എപ്പോള്‍ കശാപ്പുചെയ്യാം എന്നതിനൊക്കെ കണിശമായ നിര്‍ദ്ദേശങ്ങള്‍ നിലവിലുണ്ട്. പിന്നെ….”
പെട്ടെന്ന് നന്തി സംസാരം നിര്‍ത്തി. ശിവന്‍റെ തമാശ നന്തിയുടെ സാവധാനം ചലിക്കുന്ന ബുദ്ധിയിലെത്തിയത് അപ്പോഴാണ്. ശിവന്‍ നന്തിയുടെ മുതുകില്‍ തൊട്ടപ്പോള്‍ അവര്‍ രണ്ടുപേരും പൊട്ടിച്ചിരിച്ചു.

ഝലം നദിയുടെ സഞ്ചാരപഥത്തെ പിന്തുടര്‍ന്നാണ് ശിവന്‍റെ യാത്രാസംഘം മുന്നോട്ടു നീങ്ങിയത്. ഹിമാലയത്തിന്‍റെ അടിത്തട്ടില്‍ തട്ടിത്തകരുമ്പോള്‍ ഝലം നദി ഇടിമുഴക്കത്തിന്‍റെ ഗര്‍ജ്ജനം മുഴക്കി. എന്നാല്‍ മനോഹരമായ സമതലത്തിലെത്തിയപ്പോള്‍ രോഷാകുലയായ ആ നദി ശാന്തയായി ഒഴുകി. നദി വളരെ ശാന്തമായതിനാല്‍ ആ യാത്രക്കാര്‍ക്ക് ഒരു ചങ്ങാടത്തില്‍ കയറി നദിയുടെ അങ്ങേക്കരയിലുള്ള ബൃഹദീശപുരം പട്ടണത്തിലെത്തുവാന്‍ എളുപ്പം സാധിച്ചു.
അവിടെനിന്ന് സാമ്രാജ്യത്തിന്‍റെ വടക്കന്‍ അതിര്‍ത്തി പ്രദേശത്തിന്‍റെ ഹൃദയഭൂമിയായ പഞ്ചാബിലൂടെ കിഴക്കോട്ടുപോകുന്ന ഒരു പാതയിലൂടെ അവര്‍ നീങ്ങി. പഞ്ചാബ് എന്നതിന്‍റെ അര്‍ത്ഥം പഞ്ചനദികളുടെ (അഞ്ചു നദികളുടെ) ദേശമെന്നാണ്. സിന്ധു, ഝലം, ചിനാബ്, രവി, ബിയാസ് എന്നീ നദികള്‍ ഒഴുകുന്ന ഭൂമി. കിഴക്കോട്ടൊഴുകിയിരുന്ന നാലുനദികളും പടിഞ്ഞാട്ടൊഴുകിയിരുന്ന സിന്ധു എന്ന വലിയ നദിയെ കരവലയത്തിലൊതുക്കുവാന്‍ മോഹിച്ചു. പഞ്ചാബിലെ സമ്പന്നമായ സമതലഭൂമിയിലൂടെയുള്ള സങ്കീര്‍ണ്ണമായ യാത്രയ്ക്കിടയില്‍ അവരാ ഉദ്യമത്തില്‍ വിസ്മയകരമായി വിജയിച്ചു. വിശാലവും സര്‍വ്വവ്യാപിയുമായ മഹാസമുദ്രത്തില്‍ സിന്ധു സാന്ത്വനവും അഭയവും തേടി. ആ മഹാസമുദ്രത്തിന്‍റെ അവസാനം എവിടെയാണെന്ന് അപ്പോഴും ദുരൂഹമായിരുന്നു.
“ഈ ‘രാം’ എന്നു പറഞ്ഞാലെന്താണ്?” കാവിവസ്ത്രത്തിലങ്ങോളമിങ്ങോളം മുദ്രയിട്ടിരിക്കുന്ന ആ പദം നോക്കിക്കൊണ്ട് ശിവന്‍ ചോദിച്ചു.
ശിവനും നന്തിക്കും പുറകില്‍ ഭവ്യതയുടെ അകലം പാലിച്ചുകൊണ്ടാണ് അകമ്പടിക്കാരായ മൂന്നു ഭടന്മാര്‍ സഞ്ചരിച്ചിരുന്നത്. അവരുടെ സംഭാഷണം കേള്‍ക്കാന്‍ തക്ക അകലത്തല്ലെങ്കിലും ആപത്ഘട്ടത്തില്‍ പ്രതികരിക്കാന്‍ തക്കവണ്ണം അടുത്തായിരുന്നു അവര്‍ സഞ്ചരിച്ചിരുന്നത്. മെലൂഹന്‍ സൈനിക ചട്ടങ്ങളുടെ ഭാഗമായിരുന്നു അത്.
“നമ്മുടെ ജീവിതചര്യകള്‍ സ്ഥാപിച്ചത് മഹാരാജന്‍ ശ്രീരാമനാണ്, പ്രഭോ.” നന്തി പ്രതിവചിച്ചു. “ഏകദേശം 1200 വര്‍ഷങ്ങള്‍ക്കുമുന്‍പാണ് അദ്ദേഹം ജീവിച്ചിരുന്നത്. നമ്മുടെ ചിട്ടകളും ചട്ടങ്ങളും ആശയസംഹിതകളും രൂപപ്പെടുത്തിയത് അദ്ദേഹമാണ്. അദ്ദേഹത്തിന്‍റെ സാമ്രാജ്യം രാമരാജ്യം എന്നാണറിയപ്പെട്ടിരുന്നത്. ഈ ‘രാമരാജ്യം’ എന്നാല്‍ ഒരു രാജ്യം എങ്ങനെ ഭരിക്കപ്പെടണം, രാജ്യത്തെ പൗരന്മാരുടെ ക്ഷേമത്തിന് എന്തൊക്കെ ചെയ്യണം എന്നതിനുള്ള സുവര്‍ണ്ണ ലിപികളില്‍ എഴുതപ്പെടേണ്ട സുവര്‍ണ്ണസങ്കല്പമാണ്. ഈ ആദര്‍ശങ്ങളുടെ അടിസ്ഥാനത്തിലാണ് മെലൂഹയിലെ ഭരണം. ജയ് ശ്രീറാം.”
“അദ്ദേഹം ഉത്തമനായ ഒരു മനുഷ്യനായിരിക്കണം! ഈ ഭൂമിയില്‍ ഒരു സ്വര്‍ഗ്ഗംതന്നെയാണ് അദ്ദേഹം സൃഷ്‍ടിച്ചിരിക്കുന്നത്.”
അത് പറയുമ്പോള്‍ ശിവന്‍ അസത്യമല്ല പറഞ്ഞത്. ഈ ലോകത്തില്‍ എവിടെയെങ്കിലും ഒരു സ്വര്‍ഗ്ഗമുണ്ടെങ്കില്‍ അതിന് ഈ മെലൂഹയില്‍നിന്നും വേറിട്ടതാകാന്‍ കഴിയില്ല. സമ്പന്നതയുടെ ഈ ദേശം സ്വര്‍ഗ്ഗീയമായ പൂര്‍ണ്ണതയുടെ അടുത്തെത്തിക്കഴിഞ്ഞിരുന്നു! വളരെ കൃത്യമായി എഴുതിയുണ്ടാക്കപ്പെട്ട നീതിയുക്തമായ നിയമസംഹിത അനുസരിച്ചായിരുന്നു അവിടത്തെ ഭരണം. ചക്രവര്‍ത്തി മുതല്‍ സാധാരണപൗരന്‍ വരെയുള്ളവര്‍ അതിനു കീഴ്പ്പെട്ട് ജീവിച്ചു. ഏകദേശം എട്ടു ദശലക്ഷം ജനസംഖ്യയുണ്ടായിരുന്ന ആ രാജ്യത്ത്, എല്ലാവര്‍ക്കും ആവശ്യത്തിന് ആരോഗ്യവും ഭക്ഷണവും സമ്പത്തും ഉണ്ടായിരുന്നു. അവരുടെ ശരാശരി ബുദ്ധിശക്തി, സാമാന്യത്തിലും ഉയര്‍ന്ന നിലവാരത്തിലുള്ളതായിരുന്നു. അല്പം ഗൗരവക്കാരായിരുന്നെങ്കിലും മര്യാദയുടെയും സംസ്കാരത്തിന്‍റെയും കാര്യത്തില്‍ ഒരു തരത്തിലുള്ള വീഴ്ചയും അവരുടെ ഭാഗത്തുനിന്ന് ഉണ്ടാവാറില്ല. സ്വതവേ ന്യൂനതകളൊന്നുംതന്നെ ഇല്ലാത്ത ആ സമൂഹത്തില്‍ തങ്ങളുടെ കര്‍ത്തവ്യത്തെക്കുറിച്ച് ഓരോരുത്തര്‍ക്കും ഉത്തമബോധ്യമുണ്ടായിരുന്നു. അവരത് ശരിയാംവണ്ണം നിര്‍വ്വഹിച്ചു. ലളിതമായ ഒരു സത്യം ശിവന്‍റെ ബോധമണ്ഡലത്തില്‍ മിന്നി: സമൂഹം മുഴുവന്‍ സ്വന്തം കര്‍ത്തവ്യത്തെക്കുറിച്ചു ബോധവാന്മാരാണെങ്കില്‍, വ്യക്തിപരമായ അവകാശങ്ങള്‍ക്കുവേണ്ടി ആര്‍ക്കും പോരാടേണ്ടിവരില്ല. ഏവരുടെയും അവകാശങ്ങള്‍ സ്വാഭാവികമായും ആരുടെയെങ്കിലും കര്‍ത്തവ്യമായി മാറും. ഭഗവാന്‍ രാമന്‍ ഒരു പ്രതിഭ തന്നെയായിരുന്നു.
നന്തി നേരത്തെ ജപിച്ച നാമം, ഭഗവാന്‍ രാമനെ പ്രകീര്‍ത്തിക്കുന്ന നാമം ശിവനും ഉറക്കെ ജപിച്ചു.
“ജയ് ശ്രീറാം.”
സര്‍ക്കാര്‍ വക കടത്തുപുരയില്‍ കുതിരകളെ കെട്ടിയശേഷം അവര്‍ രവി നദി കടന്നു. ഹരിയുപ്പ എന്നറിയപ്പെടുന്ന ഹരിനഗരത്തിനടുത്തായിരുന്ന ആ കടത്ത്. അല്പം അകലെനിന്നുതന്നെ ഹരിയുപ്പയെ ആരാധനയോടെ ശിവന്‍ നോക്കിനിന്നു. അതിനിടയില്‍ അകമ്പടി വന്ന സൈനികര്‍ അവര്‍ക്ക് രവിയുടെ ഇങ്ങേക്കരയില്‍നിന്ന് പുതുതായി ലഭിച്ച കുതിരയുടെപുറത്തു കയറി കാത്തുനില്പുണ്ടായിരുന്നു. ഹരിയുപ്പ ശ്രീനഗരത്തിനേക്കാള്‍ കൂടുതല്‍ വിശാലമായ നഗരമായിരുന്നു. പുറത്തുനിന്നുനോക്കുമ്പോള്‍ അത് കൂടുതല്‍ മനോഹരമായി കാണപ്പെട്ടു. ശിവന് ആ നഗരമൊന്ന് വിസ്തരിച്ചു കണ്ടാല്‍ കൊള്ളാമെന്നുണ്ടായിരുന്നു. പക്ഷേ, അങ്ങനെ ചെയ്താല്‍ ദേവഗിരിയിലേക്കുള്ള യാത്ര വൈകുകയാകും ഫലം. ഹരിയുപ്പയുടെ തൊട്ടപ്പുറത്തായി, എന്തോ നിര്‍മ്മാണപ്രവര്‍ത്തനം നടക്കുന്നുണ്ടായിരുന്നു. ഹരിയുപ്പയിലെ ജനസംഖ്യ ക്രമാതീതമായി വര്‍ദ്ധിച്ചതിനാല്‍ ആളുകളെ പാര്‍പ്പിക്കുന്നതിനായി പുതുതായി നിര്‍മ്മിക്കുന്ന ഒരു പാര്‍പ്പിടകേന്ദ്രമായിരുന്നു അത്.
ഇങ്ങനെയുള്ള വിശാലമായ അടിത്തറകള്‍* നിങ്ങള്‍ എങ്ങനെ കെട്ടി ഉയര്‍ത്തുന്നു?
മടങ്ങിവരുമ്പോള്‍ ആ പാര്‍പ്പിട നിര്‍മ്മാണം നടക്കുന്ന സ്ഥലം സന്ദര്‍ശിക്കണമെന്ന് ശിവന്‍ മനസ്സിലുറപ്പിച്ചിരുന്നു. കുറച്ചപ്പുറത്തായി കടത്തുപുരയുടെ കാവല്‍ഭടന്‍ ജട്ട, ഒരു തട്ടില്‍കയറി പുതുതായി തനിക്കു കിട്ടിയ കുതിരയുടെ പുറത്തുകയറാന്‍ ഒരുങ്ങുന്ന നന്തിയോട് സംസാരിക്കുന്നുണ്ടായിരുന്നു.
“ജ്രതകഗിരി വഴിയുള്ള യാത്ര ഒഴിവാക്കുക.” ജട്ട ഉപദേശിച്ചു. “കഴിഞ്ഞ രാത്രി ആ വഴിയില്‍ തീവ്രവാദി ആക്രമണമുണ്ടായി. അവിടെയുണ്ടായിരുന്ന ബ്രാഹ്മണരെല്ലാം കൊല്ലപ്പെട്ടു. ഗ്രാമത്തിലെ ക്ഷേത്രം തകര്‍ക്കപ്പെട്ടു. സൈനികര്‍ എത്തുമ്പോഴേക്കും പതിവുപോലെ തീവ്രവാദികള്‍ രക്ഷപ്പെട്ടിരുന്നു.”
“അഗ്നിദേവന്‍റെ നാമത്തില്‍ എന്നാണ് നമുക്ക് തിരിച്ചടിക്കാനാവുക? നമ്മളവരുടെ രാജ്യം ആക്രമിക്കണം!” ശരിക്കും ക്ഷുഭിതനായ നന്തി മുരണ്ടു.
“ദേവേന്ദ്രന്‍റെ നാമത്തില്‍ ഞാന്‍ പ്രതിജ്ഞ ചെയ്തുകൊള്ളുന്നു, ഈ ചന്ദ്രവംശി തീവ്രവാദികള്‍ എന്നെങ്കിലും എന്‍റെ കണ്ണില്‍പെട്ടാല്‍ അവരെ തുണ്ടംതുണ്ടമാക്കി മുറിച്ച് ഞാന്‍ നായ്ക്കള്‍ക്കെറിഞ്ഞുകൊടുക്കും.” മുഷ്‍ടി ചുരുട്ടിപ്പിടിച്ചുകൊണ്ട് ജട്ട മുരണ്ടു.
“ജട്ട, നമ്മള്‍ സൂര്യവംശികളുടെ പിന്‍മുറക്കാരാണ്. ഇതുപോലുള്ള കിരാതരായ യുദ്ധശൈലിയെക്കുറിച്ച് നമുക്ക് ചിന്തിക്കാന്‍ പോലുമാവില്ല.” നന്തി പറഞ്ഞു.
“നമ്മളെ ആക്രമിക്കുമ്പോള്‍ ഈ തീവ്രവാദികള്‍ യുദ്ധനിയമങ്ങള്‍ പാലിക്കാറുണ്ടോ? നിരായുധരായ ആളുകളെയല്ലേ ഇവര്‍ കൊല്ലുന്നത്?”
“അതിനര്‍ത്ഥം നമ്മള്‍ അതേ രീതിയില്‍തന്നെ പെരുമാറണമെന്നില്ലല്ലോ, വീരനായകാ. നമ്മള്‍ മെലൂഹന്മാരാണ്.” നന്തി തലകുലുക്കിക്കൊണ്ട് പറഞ്ഞു.
ജട്ട നന്തിയെ ഖണ്ഠിച്ചില്ല. അപ്പുറത്ത് കാത്തുനിന്നിരുന്ന ശിവന്‍റെ സാന്നിദ്ധ്യം അയാളുടെ ശ്രദ്ധതിരിച്ചു. “ഇയാള്‍ നിങ്ങള്‍ക്കൊപ്പം വന്നതാണോ?”
“അതെ.”
“ഗോത്രവര്‍ഗ്ഗക്കാര്‍ ധരിക്കുന്ന മന്ത്രത്തകിട് ഇയാള്‍ ധരിച്ചിട്ടില്ലല്ലോ. പുതിയ കുടിയേറ്റക്കാരനാണോ ഇയാള്‍?”
“അതെ.” ശിവനെക്കുറിച്ചുള്ള ചോദ്യങ്ങള്‍ക്കു മുന്നില്‍ അസ്വസ്ഥനായിക്കൊണ്ട് നന്തി പറഞ്ഞു.
“ആട്ടെ, നിങ്ങള്‍ പോകുന്നത് ദേവഗിരിയിലേക്കാണോ?” വര്‍ദ്ധിച്ച സംശയത്തോടെ ജട്ട ചോദിച്ചു. അയാള്‍ ശിവന്‍റെ കഴുത്തിനുനേര്‍ക്ക് രൂക്ഷമായി നോക്കി. “ശ്രീനഗറില്‍നിന്നും ചില കിംവദന്തികള്‍ ഞാന്‍ കേട്ടു….”
നന്തി പൊടുന്നനെ ജട്ടയുടെ വര്‍ത്തമാനത്തിനിടയ്ക്കു കയറി. “ജട്ടാ, താങ്കളുടെ സഹായത്തിനു നന്ദി.”
ജട്ടയ്ക്ക് തന്‍റെ സംശയം തീര്‍ക്കാന്‍ കഴിയുന്നതിനുമുന്‍പ്, നന്തി പെട്ടെന്ന് ആ തട്ടില്‍ കയറിനിന്ന് കുതിരപ്പുറത്തേറി ശിവന്‍റെ അടുത്തേക്കു നീങ്ങി. തിടുക്കത്തില്‍ ശിവന്‍റെ അടുത്തെത്തി അയാള്‍ പറഞ്ഞു “നമുക്കു പോകാം പ്രഭോ.”
ശിവനതൊന്നും കേള്‍ക്കുന്നുണ്ടായിരുന്നില്ല. അഭിമാനിയായ വീരഭടന്‍ ജട്ട മുട്ടുകുത്തി നില്ക്കുന്നതുകണ്ടപ്പോള്‍ ശിവന്‍ അമ്പരന്നുപോയിരുന്നു. ശിവന്‍റെ നേരെ നോക്കി കൈകള്‍ കൂപ്പി ആദരവ് പ്രകടിപ്പിക്കും വിധം നമസ്തേ പറയുകയായിരുന്നു അയാള്‍. അത്രയും ദൂരത്തുനിന്ന് ശിവനത് വ്യക്തമായില്ല, എങ്കിലും ആ കാവല്‍ഭടന്‍ കരയുകയാണെന്നു ശിവനു തോന്നി. തലയാട്ടിക്കൊണ്ട് ശിവന്‍ ചോദിച്ചു “എന്താ കാര്യം?”
“പ്രഭോ നമുക്കുപോകാം.” നന്തി അല്പം ഉച്ചത്തില്‍ പറഞ്ഞു.
ശിവന്‍ തിരിഞ്ഞ് തലകുലുക്കി, കാലുകൊണ്ടമര്‍ത്തി കുതിരയെ മുന്നോട്ടു ചലിപ്പിച്ചു.

നേര്‍പാതയിലൂടെ കുതിരപ്പുറത്ത് സഞ്ചരിക്കുന്നതിനിടയില്‍ ശിവന്‍ ഇടത്തോട്ടു നോക്കി. നന്തി തന്‍റെ വിശ്വസ്തനായ കുതിരയെ നമിക്കുന്നത് അയാള്‍ ശ്രദ്ധിച്ചു. തിരിഞ്ഞുനോക്കിയപ്പോള്‍ അകമ്പടി സൈനികര്‍ ഒരേ അകലത്തില്‍തന്നെ സഞ്ചരിക്കുന്നത് കണ്ടു. അയാള്‍ക്കതില്‍ അദ്ഭുതം തോന്നിയില്ല. വളരെ അടുത്തും എന്നാല്‍ വല്ലാതെ അകലത്തിലും ആയിരുന്നില്ല അവര്‍ സഞ്ചരിച്ചിരുന്നത്. ആ നോട്ടത്തില്‍ അയാള്‍ നന്തി അണിഞ്ഞിരിക്കുന്ന ആഭരണങ്ങള്‍ കണ്ടു. അത് വെറും അലങ്കാരത്തിനുവേണ്ടി മാത്രമുള്ളതല്ലെന്ന് അയാള്‍ സംശയിച്ചു. കനത്ത പുഷ്‍ടിയുള്ള വലതുകൈത്തണ്ടയില്‍ അയാള്‍ രണ്ടു മന്ത്രത്തകിടുകള്‍ ധരിച്ചിരുന്നു. ആദ്യത്തെ മന്ത്രത്തകിടില്‍ പ്രതീകാത്മകമായ ചില രേഖകള്‍ ഉണ്ടായിരുന്നു. രണ്ടാമത്തെ മന്ത്രത്തകിടില്‍ ഒരു മൃഗരൂപം ആലേഖനം ചെയ്തിരുന്നു. ഒരു കാളയുടെ രൂപംപോലെ തോന്നിച്ചു അത്. അയാളുടെ സ്വര്‍ണ്ണമാലകളിലൊന്നില്‍ കിരണങ്ങള്‍ പുറത്തേക്കു വമിക്കുന്ന വൃത്താകൃതിയുള്ള സൂര്യന്‍റെ പതക്കമുണ്ടായിരുന്നു. തവിട്ടു നിറത്തില്‍ ഒരു വിത്തുപോലെ അണ്ഡാകൃതിയിലുള്ള മറ്റൊരു പതക്കത്തില്‍ ചെറിയ പല്ലുകള്‍ ഉണ്ടായിരുന്നു.
“നിന്‍റെ ശരീരത്തിലെ ആഭരണങ്ങളുടെ പ്രാധാന്യത്തെക്കുറിച്ച് എന്നോടു പറയാമോ? അതോ അതും ഒരു കൊട്ടാരരഹസ്യമാണോ?” ശിവന്‍ കളിയാക്കി.
“തീര്‍ച്ചയായും ഞാനത് പറയാം, പ്രഭോ.” നന്തി ഹൃദയപൂര്‍വ്വം പറഞ്ഞു. സ്വര്‍ണ്ണനിറത്തിലുള്ള പട്ടുനൂലുകൊണ്ട് തന്‍റെ കൈത്തണ്ടയില്‍ കെട്ടിയിരുന്ന ആദ്യത്തെ മന്ത്രത്തകിടിനുനേരെ ചൂണ്ടി അയാള്‍ പറഞ്ഞു “ഈ മന്ത്രത്തകിട് എന്‍റെ ജാതിയെ സൂചിപ്പിക്കുന്നതാണ്. അതിന്‍റെ മീതെയുള്ള വരകള്‍ പരമാത്മാവിന്‍റെ അഥവാ ജഗദീശ്വരന്‍റെ ചുമലുകളെ സൂചിപ്പിക്കുന്നവയാണ്. ഞാനൊരു ക്ഷത്രിയനാണെന്നാണ് ഇതിനര്‍ത്ഥം.”
“മറ്റുജാതികളെ സൂചിപ്പിക്കുന്നതിന് സവിശേഷമായ പ്രതീകങ്ങളും സൂചകങ്ങളും ഉണ്ടാകുമെന്ന് എനിക്കുറപ്പുണ്ട്.”
“അങ്ങ് പറഞ്ഞത് ശരിയാണ് പ്രഭോ. അസാമാന്യമാംവിധം ബുദ്ധിമാനാണ് താങ്കള്‍.”
“അല്ല. ഞാന്‍ വലിയ ബുദ്ധിമാനൊന്നുമല്ല. നിങ്ങളെപ്പോലുള്ള ആളുകള്‍ അസാധാരണ ദീര്‍ഘദര്‍ശികളാണ്.” നിങ്ങളുടെ ചില രീതികള്‍ പ്രവചിക്കാവുന്നതേയുള്ളൂ.
നന്തി പുഞ്ചിരിച്ചപ്പോള്‍ ശിവന്‍ തുടര്‍ന്നു “ആട്ടെ അവ എന്തൊക്കെയാണ്?”
“എന്താണ് അങ്ങുദ്ദേശിക്കുന്നത് പ്രഭോ?”
“ബ്രാഹ്മണന്മാരെയും വൈശ്യന്മാരെയും ശൂദ്രന്മാരെയും സൂചിപ്പിക്കുന്ന അടയാളങ്ങള്‍.”
“ശരി. പറയാം. പരമാത്മാവിന്‍റെ ശിരസ്സിനെ സൂചിപ്പിക്കുന്ന വിധത്തിലുള്ള രേഖകളാണ് അതിലുള്ളതെങ്കില്‍ അത് ധരിക്കുന്നയാള്‍ ബ്രാഹ്മണനാണെന്നാണ് അര്‍ത്ഥം. വൈശ്യന്‍ ധരിക്കുന്ന രേഖകള്‍ പരമാത്മാവിന്‍റെ തുടയെ സൂചിപ്പിക്കുന്നതായിരിക്കും. പരമാത്മാവിന്‍റെ കാലുകളെ സൂചിപ്പിക്കുന്ന രേഖകള്‍ ശൂദ്രനുള്ളതാണ്.”
“കേള്‍ക്കാന്‍ രസമുണ്ട്.” ശിവന്‍ പറഞ്ഞു. “ശൂദ്രന്മാര്‍ക്ക് അവര്‍ക്കു കിട്ടിയ സ്ഥാനത്തെക്കുറിച്ച് ഒട്ടും മതിപ്പുണ്ടാവാന്‍ സാധ്യതയില്ല.”
ശിവന്‍റെ അഭിപ്രായങ്ങള്‍ കേട്ടപ്പോള്‍ നന്തിക്ക് അതിശയം തോന്നി. ദീര്‍ഘകാലമായി വഹിക്കുന്ന ആ പ്രതീകത്തെ പറ്റി ശൂദ്രന് എന്തുകൊണ്ട് വിരോധമുണ്ടാകണമെന്ന് നന്തിക്ക് മനസ്സിലായില്ല. എന്നാല്‍ ഭഗവാനുമായി വിയോജിക്കാന്‍ ഭയമുള്ളതിനാല്‍ അയാള്‍ ഒന്നും മിണ്ടിയില്ല.
“അപ്പോള്‍ മറ്റേ മന്ത്രത്തകിടോ?” ശിവന്‍ ചോദിച്ചു.
“രണ്ടാമത്തെ തകിട് ഞാന്‍ തെരഞ്ഞെടുത്ത ഗോത്രത്തെ സൂചിപ്പിക്കുന്നതാണ്. ഓരോ വര്‍ഗ്ഗവും അവരുടെ യോഗ്യതയ്ക്കുചേര്‍ന്ന ജോലി ഏറ്റെടുക്കുന്നു. ഓരോ മെലൂഹനും ഇരുപത്തിയഞ്ചു വയസ്സു തികയുമ്പോള്‍ മാതാപിതാക്കളുമായി ചര്‍ച്ചചെയ്തശേഷം തനിക്കു യോജിച്ച ഗോത്രം തെരഞ്ഞെടുക്കുന്നതിനുള്ള അപേക്ഷ നല്കും. ബ്രാഹ്മണര്‍ പക്ഷികളെ തെരഞ്ഞെടുക്കുമ്പോള്‍ ക്ഷത്രിയര്‍ മൃഗങ്ങളെ എടുക്കും. വൈശ്യന്മാര്‍ക്ക് പൂക്കളാണ് ലഭിക്കുന്നത്. ശൂദ്രന്മാര്‍ മത്സ്യങ്ങളെയാണ് തെരഞ്ഞെടുക്കുക. ഈ ഗോത്രചിഹ്നങ്ങള്‍ അനുവദിക്കപ്പെടുന്നത് കടുത്ത പരീക്ഷാപ്രക്രിയയിലൂടെയാണ്. നമ്മുടെ കഴിവുകളും ഉയരങ്ങള്‍ കീഴടക്കുവാനുള്ള മോഹവും പരിഗണിച്ചാണ് ഒരു ഗോത്രത്തെ തെരഞ്ഞെടുക്കാനുള്ള അവകാശം ലഭിക്കുന്നത്. നമ്മളൊരു വലിയ ഗോത്രത്തെ തെരഞ്ഞെടുക്കുകയും അതിന്‍റെ നിലവാരത്തിനൊത്ത് നമുക്കു പ്രവര്‍ത്തിക്കാന്‍ കഴിയാതെ വരികയും ചെയ്താല്‍ അത് വലിയ നാണക്കേടാകും. അതേസമയം നമ്മുടെ ശേഷികള്‍ക്കു വളരെ താഴെയുള്ള ഒരു ഗോത്രത്തെ തെരഞ്ഞെടുക്കുന്നത് നമ്മുടെ കഴിവുകളോട് കാണിക്കുന്ന അനീതിയായിരിക്കും. എന്‍റെ തെരഞ്ഞെടുക്കപ്പെട്ട ഗോത്രം കാളയാണ്. ഈ മന്ത്രത്തകിട് സൂചിപ്പിക്കുന്നത് ആ മൃഗത്തെയാണ്.”
“ഞാന്‍ ചോദിക്കുന്നത് മര്യാദകേടാണെന്നു തോന്നുന്നില്ലെങ്കില്‍ ഒരു ചോദ്യം, ക്ഷത്രിയന്മാര്‍ക്കിടയില്‍ ഈ കാളയുടെ സ്ഥാനമെന്താണ്?”
“അങ്ങനെ പറഞ്ഞാല്‍ ഒരു സിംഹത്തിന്‍റെയോ ആനയുടെയോ പുലിയുടെയോ സ്ഥാനം ഇതിനില്ല. അതേസമയം ഇത് എലിയോ പന്നിയോ അല്ല!”
“ശരി. എന്നെ സംബന്ധിച്ചിടത്തോളം ഒരു കാളയ്ക്ക് ഒരു സിംഹത്തെയോ ആനയേയോ തോല്പിക്കാന്‍ കഴിയും.” ശിവന്‍ പുഞ്ചിരിച്ചു. “ആട്ടെ, നിന്‍റെ മാലകളില്‍ കാണുന്ന പതക്കമെന്താണ്?”
“തവിട്ടു നിറത്തിലുള്ള വിത്ത് പ്രതിനിധീകരിക്കുന്നത് അവസാനത്തെ മഹാദേവനായ, രുദ്രഭഗവാനെ. ജീവന്‍റെ സുരക്ഷയും പുനസൃഷ്‍ടിയുമാണത് സൂചിപ്പിക്കുന്നത്. ദിവ്യശക്തിയുള്ള ആയുധങ്ങള്‍ക്കുപോലും അങ്ങനെ സംരക്ഷിക്കപ്പെട്ട ജീവനെ നശിപ്പിക്കാനാവില്ല.”
“അതില്‍കാണുന്ന സൂര്യന്‍?”
“പ്രഭോ സൂര്യവംശരാജാക്കന്മാരുടെ പിന്‍മുറക്കാരനാണ് ഞാന്‍ എന്നാണ് ആ സൂര്യബിംബം കൊണ്ടുദ്ദേശിക്കുന്നത്. സൂര്യദേവന്‍റെ പൈതൃകം പേറുന്ന രാജാക്കന്മാര്‍.”
“എന്ത്? സൂര്യന്‍ താഴേക്കിറങ്ങി വന്നുവെന്നും ചില രാജ്ഞിമാരെ…..” അവിശ്വാസിയെപ്പോലെ ശിവന്‍ കളിയാക്കി.
“തീര്‍ച്ചയായും അങ്ങനെയല്ല, പ്രഭോ.” നന്തി ചിരിച്ചു. “ഞങ്ങള്‍ സൗരപഞ്ചാംഗം പിന്തുടരുന്നു എന്നു മാത്രമാണ് അതിനര്‍ത്ഥം. അതുകൊണ്ട് ഞങ്ങള്‍ ‘സൂര്യപഥം’ പിന്തുടരുന്നവരാണെന്ന് അങ്ങേക്കു പറയാം. ഞങ്ങള്‍ ശക്തരും അചഞ്ചലരുമാണെന്നതാണ് അതിനര്‍ത്ഥം. ജീവന്‍ ത്യജിച്ചും ഞങ്ങള്‍ വാക്കുപാലിക്കും. ഒരിക്കലും നിയമം ലംഘിക്കുകയില്ല. സത്യവാന്മാരല്ലാത്തവരോടുപോലും ഞങ്ങള്‍ സത്യം വിട്ടു പെരുമാറുകയില്ല. സൂര്യനെപ്പോലെ ദാനം ചെയ്യുകയല്ലാതെ ആരില്‍നിന്നും ഞങ്ങള്‍ യാതൊന്നും എടുക്കുകയില്ല. ഞങ്ങളുടെ കര്‍ത്തവ്യം ഞങ്ങള്‍ സ്വന്തം ബോധമണ്ഡലത്തില്‍ പതിച്ചുവെച്ചിട്ടുള്ളതിനാല്‍ ഒരിക്കലും ഞങ്ങളവ മറന്നുപോകുകയില്ല. സൂര്യവംശിയാകുക എന്നതിനര്‍ത്ഥം സത്യസന്ധനും ധീരനും എല്ലാറ്റിനുമപ്പുറം പരമാര്‍ത്ഥത്തോട് നീതിപുലര്‍ത്തുന്നവനുമാകുക എന്നാണര്‍ത്ഥം.”
“വലിയൊരു വംശം തന്നെ! ഭഗവാന്‍ ശ്രീരാമന്‍ സൂര്യവംശിയായിരുന്നുവെന്നാണെന്‍റെ വിശ്വാസം.”
“അതെ. നിശ്ചയമായും.” അഭിമാനപൂര്‍വ്വം നെഞ്ചുവീര്‍പ്പിച്ചുകൊണ്ട് നന്തി പറഞ്ഞു.”അദ്ദേഹം സൂര്യവംശത്തില്‍പെട്ട ചക്രവര്‍ത്തിയായിരുന്നു. ജയ് ശ്രീറാം.”
“ജയ് ശ്രീറാം.” ശിവന്‍ പ്രതിവചിച്ചു.

നന്തിയും ശിവനും ബിയാസ് നദി കടന്നത് ഒരു തോണിയിലാണ്. അടുത്ത തോണിക്കുവേണ്ടി അകമ്പടിക്കാര്‍ കാത്തു. ദേവഗിരിയിലേക്കുള്ള നേര്‍പാതയിലേക്കെത്തുവാന്‍ ബിയാസ് നദി കടക്കേണ്ടതുണ്ട്. തലേരാത്രി കാലം തെറ്റിപെയ്ത മഴ കണ്ടപ്പോള്‍ കടത്തുപുരയുടെ കാവല്‍ഭടന് അന്നത്തെ കടത്ത് ഒഴിവാക്കിയാലോ എന്നു തോന്നി. എന്നാല്‍ രാവിലത്തെ ശാന്തമായ കാലാവസ്ഥ കണ്ടപ്പോള്‍ കടത്ത് പുനരാരംഭിക്കുന്നതില്‍ കുഴപ്പമില്ലെന്ന് അയാള്‍ക്കു തോന്നി. ശിവനും നന്തിയും മറ്റു രണ്ടു യാത്രക്കാരുമാണ് തുഴച്ചില്‍കാരനെ കൂടാതെ ആ തോണിയിലുണ്ടായിരുന്നത്. കാവല്‍പുരയ്ക്കടുത്ത് അതുവരെ സഞ്ചരിച്ചിരുന്ന കുതിരകളെ കെട്ടിയിട്ടിരുന്നു അവര്‍. അങ്ങേക്കരയില്‍ അവര്‍ക്കു പുതിയ കുതിരകളെ കിട്ടും.
മറുകരയില്‍ എത്തുന്നതിന് അല്പദൂരം മാത്രമുള്ളപ്പോള്‍ ആകാശത്തുനിന്ന് പെട്ടെന്നൊരു കനത്ത മഴ പെയ്തു. കാറ്റിന് അസാമാന്യ രൗദ്രതയുണ്ടായിരുന്നു. തോണിക്കാരന്‍ അതിവേഗം തുഴഞ്ഞുനോക്കിയെങ്കിലും തോണി അതിഭയങ്കരമായി ചാഞ്ചാടി. ശിവനോട് താഴെ അമര്‍ന്നുകിടക്കണമെന്ന് പറയുവാനായി നന്തി എഴുന്നേറ്റു നിന്നുകൊണ്ട് ശിവനുനേര്‍ക്ക് ആംഗ്യം കാണിച്ചു. എന്നാല്‍ അയാളത് ചെയ്തത് ഒട്ടും പതുക്കെയായിരുന്നില്ല. അയാളുടെ അസാമാന്യമായ ശരീരഭാരം തോണിയെ ഉലച്ചു. അയാള്‍ നദിയിലേക്കുവീണു.
തുഴയുപയോഗിച്ചു തോണി നേരെ നിര്‍ത്തി ബാക്കി യാത്രക്കാരെ രക്ഷിക്കുവാന്‍ തുഴച്ചില്‍കാരന്‍ ശ്രമിച്ചുനോക്കി. അങ്ങനെ ചെയ്യുന്നതിനിടയില്‍പോലും മനസ്സാന്നിദ്ധ്യം കൈവെടിയാതെ അയാള്‍ ശംഖെടുത്ത് ഉച്ചത്തില്‍ അപായസൂചന മുഴക്കി. തോണിയിലുണ്ടായിരുന്ന രണ്ട് യാത്രക്കാര്‍ക്ക് നദിയില്‍ ചാടി നന്തിയെ രക്ഷിക്കണമെന്നുണ്ടായിരുന്നു. പക്ഷേ, അയാളുടെ ഭീമന്‍ ശരീരപ്രകൃതി അവരെ സന്ദേഹിപ്പിച്ചു. അയാളെ രക്ഷപ്പെടുത്താനുള്ള ശ്രമത്തില്‍ തങ്ങള്‍ മുങ്ങിത്താഴുമെന്ന് അവര്‍ക്കു തോന്നി.
യാതൊരു സന്ദേഹത്തിനും അടിമപ്പെടാതെ ശിവന്‍ തന്‍റെ അംഗവസ്ത്രവും പാദരക്ഷകളും വലിച്ചെറിഞ്ഞ് പ്രക്ഷുബ്‍ധമായ ആ നദിയിലേക്ക് എടുത്തുചാടി. അതിവേഗം അയാള്‍ നന്തിയുടെ അടുത്ത് നീന്തിയെത്തി. നന്തിയെ ജലോപരിതലത്തിലേക്കുയര്‍ത്തുവാന്‍ അയാള്‍ക്ക് തന്‍റെ ശക്തിമുഴുവനും ഉപയോഗിക്കേണ്ടിവന്നു. ജലത്തിന്‍റെ മര്‍ദ്ദമുണ്ടായിട്ടുപോലും നന്തിക്ക് സാധാരണ മനുഷ്യനേക്കാള്‍ ഭാരമുണ്ടായിരുന്നു. ശ്രീനഗരത്തിലെ കുടിയേറ്റ താവളത്തിലെത്തിയതുമുതല്‍ ശിവന് അന്നേവരെ അനുഭവപ്പെടാതിരുന്ന കരുത്ത് തോന്നിയിരുന്നു. നന്തിയുടെ പുറകിലൂടെ അയാളുടെ നെഞ്ചുവഴി കൈ കോര്‍ത്ത് അയാളെ തന്‍റെ ചുമലിലിട്ട് ശിവന്‍ഒരു കൈകൊണ്ട് തുഴഞ്ഞ് കര ലക്ഷ്യം വെച്ചു നീന്തി. നന്തിയുടെ ഭാരം ശിവന് കഠിനമായ അദ്ധ്വാനമാണ് നല്കിയതെങ്കിലും ആ മെലൂഹന്‍പടനായകനെയും കൊണ്ട് അവന്‍ നീന്തി. കടത്തുപുരയിലെ ജോലിക്കാര്‍ ഉടന്‍തന്നെ അവന്‍റെ അടുത്തെത്തി. 
നന്തിയുടെ കുഴഞ്ഞ ശരീരം കരയിലേക്കു വലിച്ചടുപ്പിക്കാന്‍ ശിവന്‍ അവരെ സഹായിച്ചു.
കടത്തുപുരയിലെ അത്യാഹിത വിഭാഗക്കാര്‍ വിചിത്രമായ ഒരു പ്രക്രിയ ആരംഭിച്ചു. അവരിലൊരാള്‍ അഞ്ചുതവണ കൃത്യമായ താളക്രമത്തില്‍ നന്തിയുടെ നെഞ്ചില്‍ അമര്‍ത്തി ഉഴിഞ്ഞു. അയാളതു നിര്‍ത്തുന്നേരം മറ്റൊരാള്‍ സ്വന്തം ചുണ്ട് നന്തിയുടെ ചുണ്ടോടുചേര്‍ത്ത് ഉറക്കെ അകത്തേക്കു ശ്വാസം വലിച്ചു. പലതവണ അവരാ പ്രക്രിയ ആവര്‍ത്തിച്ചു. എന്താണ് അവിടെ നടക്കുന്നതെന്ന് ശിവന് മനസ്സിലായില്ലെങ്കിലും മെലൂഹന്‍ ചികിത്സകരുടെ ശുശ്രൂഷയേയും അവരുടെ അര്‍പ്പണബോധത്തെയും അയാള്‍ വിശ്വസിച്ചു.
ഉത്കണ്ഠയുടെ കുറെ നിമിഷങ്ങള്‍ക്കുശേഷം നന്തി കുറെ വെള്ളം പുറത്തേക്കു ഛര്‍ദ്ദിച്ചു. തുടര്‍ന്ന് ഒരു ഞെട്ടലോടെ അയാള്‍ മയക്കം വിട്ടുണര്‍ന്നു. ആദ്യം അയാള്‍ക്ക് ഒരു എത്തുംപിടിയും കിട്ടിയില്ലെങ്കിലും ഉടന്‍തന്നെ അയാള്‍ പരിസരബോധം വീണ്ടെടുത്തുകൊണ്ട് നിലവിളിച്ചു. “പ്രഭോ, അങ്ങെന്തിനാണ് എന്‍റെ പിന്നാലെ നദിയിലേക്കു ചാടിയത്? അങ്ങയുടെ ജീവന്‍ വിലപ്പെട്ടതാണ്. എനിക്കുവേണ്ടി അങ്ങ് അപകടത്തില്‍പ്പെടാന്‍ പാടില്ല.”
അതിശയിച്ചുപോയ ശിവന്‍ നന്തിയുടെ പുറം തൊട്ടുകൊണ്ട് ശാന്തനായി മന്ത്രിച്ചു: “നീ കുറച്ചുനേരം വിശ്രമിക്കണം, സുഹൃത്തേ.”
ശിവന്‍ പറഞ്ഞതനുസരിച്ച് ശുശ്രൂഷകര്‍ നന്തിയെ ഒരു കിടക്കയില്‍ കിടത്തി കടത്തുപുരയോടു ചേര്‍ന്നുള്ള വിശ്രമകേന്ദ്രത്തിലേക്കു കൊണ്ടുപോയി. മറ്റുള്ള തോണിയാത്രക്കാര്‍ ശിവനെ വര്‍ദ്ധിച്ച കൗതുകത്തോടെ നിരീക്ഷിക്കുന്നുണ്ടായിരുന്നു. ആ തടിയന്‍ ഒരു മുതിര്‍ന്ന സൂര്യവംശി പടയാളിയാണെന്ന് അയാളുടെ മന്ത്രത്തകിടുകളില്‍ നോക്കി അവര്‍ ഊഹിച്ചു. എന്നിട്ടും അയാള്‍ തന്‍റെ ഒപ്പമുള്ള ഗോത്രചിഹ്നങ്ങളില്ലാത്ത സുന്ദരരൂപത്തെ ‘പ്രഭോ’ എന്നു വിളിക്കുന്നത് വിചിത്രമായി അവര്‍ക്കു തോന്നി. എങ്കിലും ആ പടനായകന്‍ രക്ഷപ്പെട്ടു എന്നതായിരുന്നു അപ്പോള്‍ പ്രസക്തമായ വിഷയം. ശുശ്രൂഷസേവകര്‍ക്കു പിന്നാലെ ശിവന്‍ വിശ്രമകേന്ദ്രത്തിലേക്കു നീങ്ങിയപ്പോള്‍ അവര്‍ പിരിഞ്ഞുപോയി.