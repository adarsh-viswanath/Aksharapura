അധ്യായം ഇരുപത്തി ഒന്ന്
യുദ്ധത്തിനുള്ള തയ്യാറെടുപ്പുകള്‍

ഒന്നാമത്തെ സ്ഫോടനം നടന്ന് ഒരു മണിക്കൂര്‍ കഴിഞ്ഞപ്പോഴാണ് സ്ഫോടനങ്ങളുടെ ശബ്‍ദം നിലച്ചത്. ഒട്ടുംവൈകാതെത്തന്നെ ശിവനും പര്‍വ്വതേശ്വരനും നന്ദിയും വീരഭദ്രനും ആയിരത്തിഅഞ്ഞൂറ് സൈനികരുമടങ്ങുന്ന ഒരു സൈനികദളം മന്ദരപര്‍വ്വതത്തിലേക്കു തിരിച്ചു. ബൃഹസ്പതിയുടെ സഹായികളായ ശാസ്ത്രജ്ഞന്മാര്‍ തങ്ങളുടെ മേധാവിക്ക് എന്തെങ്കിലും ഹാനി സംഭവിച്ചിരിക്കുമോ എന്ന് ഭയന്ന് ഈ സൈനികര്‍ക്കൊപ്പം മന്ദരപര്‍വ്വതത്തിലേക്കു തിരിച്ചു. 20 നാഴികയില്‍ കുറയാതെ യാത്രചെയ്താല്‍ മാത്രമേ മന്ദരപര്‍വ്വതത്തില്‍ എത്തിച്ചേരാന്‍ കഴിയുകയുള്ളൂ. രണ്ടാം യാമത്തിന്‍റെ അവസാനഘട്ടമായിരുന്നു അപ്പോള്‍. പാതയുടെ ഏറ്റവും അവസാനത്തെ വളവു തിരിയുമ്പോള്‍ സൂര്യന്‍ മുകളിലെത്തിയിരുന്നു. കാടിന്‍റെ പുതപ്പിനു മുകളില്‍ പര്‍വ്വതത്തിന്‍റെ ആദ്യ ദൃശ്യം അവര്‍ കണ്ടു.
സാമ്രാജ്യത്തിന്‍റെ ഹൃദയമെന്ന് കരുതപ്പെടുന്ന ആ സ്ഥലത്തിന് സംഭവിച്ചത് കണ്ടപ്പോള്‍ സൈനികരില്‍ നിന്നും ഒരു ആര്‍ത്തനാദം അന്തരീക്ഷത്തിലേക്കുയര്‍ന്നു. മന്ദരപര്‍വ്വതം അതിനിര്‍ദ്ദയം തകര്‍ക്കപ്പെട്ടിരുന്നു. ആ പര്‍വ്വതത്തിന്‍റെ മദ്ധ്യഭാഗത്തായി വലിയൊരു പിളര്‍പ്പ് പ്രത്യക്ഷപ്പെട്ടിരുന്നു. ഭീമാകാരനായ ഒരസുരന്‍ രണ്ടു കൈകൊണ്ടും ആ പര്‍വ്വതത്തിന്‍റെ മദ്ധ്യഭാഗം മാന്തിയെടുത്തതുപോലെയുള്ള അവസ്ഥ. ശാസ്ത്രപരീക്ഷണങ്ങള്‍ നടത്തുവാനുള്ള വലിയ കെട്ടിടങ്ങള്‍ തകര്‍ന്നിരുന്നു, അതിന്‍റെ അവശിഷ്‍ടങ്ങള്‍ സമതലത്തില്‍ ചിതറികിടന്നിരുന്നു. മലയുടെ അടിവാരത്തുള്ള ഭീമാകാരങ്ങളായ കടച്ചില്‍ യന്ത്രങ്ങള്‍ അപ്പോഴും പ്രവര്‍ത്തിക്കുന്നുണ്ടായിരുന്നു. ഭയത്തിന്‍റെ കുളിരുകോരിയിടുന്ന അവയുടെ ശബ്‍ദം ആ ബീഭത്സദൃശ്യത്തെ കൂടുതല്‍ ഭീതിജനകമാക്കിത്തീര്‍ത്തു.
“ബൃഹസ്പതി” ശിവന്‍ അലറി. മലയുടെ ഹൃദയത്തിലേക്ക് അവന്‍ ഓടിക്കയറി. അദ്ഭുതകരമെന്നു പറയട്ടെ ആ നടവഴി അപ്പോഴും കരുത്തോടെ നിലകൊണ്ടു.
“നില്ക്ക് ശിവാ” പര്‍വ്വതേശ്വരന്‍ വിളിച്ചു പറഞ്ഞു. “അതൊരു കെണിയായിരിക്കാം.”
അപകടത്തെയൊന്നും വകവെക്കാതെ, തകര്‍ന്നുപോയ ആ പര്‍വ്വതത്തിന്‍റെ കേന്ദ്രഭാഗത്തുള്ള വഴിയിലൂടെ ശിവന്‍ മുന്നോട്ടു നീങ്ങി. പര്‍വ്വതേ ശ്വരനും സതിയും നയിച്ച ആ സൈനികദളം നീലകണ്ഠനൊപ്പമെത്താന്‍ അതിവേഗം മുന്നോട്ടു നീങ്ങി. മുകളിലെത്തിയപ്പോള്‍ കണ്ടകാഴ്ച അവരെ നടുക്കി. തകര്‍ന്നുപോയ അടിത്തറയുടെ മുകളിലായി കെട്ടിടഭാഗങ്ങള്‍ ആടിയാടിക്കൊണ്ട് നിന്നു. ചില ഭാഗങ്ങള്‍ അപ്പോഴും തകര്‍ന്നുവീഴുന്നുണ്ടായിരുന്നു. കത്തിക്കരിഞ്ഞ തിരിച്ചറിയാനാവാത്ത ശരീരഭാഗങ്ങള്‍ ആവര്‍ത്തിച്ചാവര്‍ത്തിച്ചുള്ള സ്ഫോടനങ്ങളില്‍ ചിതറി വീണിരുന്നു. മരിച്ചവര്‍ ആരൊക്കെയാണെന്നു കണ്ടുപിടിക്കുക അസാധ്യമായിരുന്നു.
ശിവന്‍ കുതിരപ്പുറത്തുനിന്നും ചാടിയിറങ്ങി. അവന്‍റെ മുഖത്ത് ചെറിയൊരു ആശാകിരണം പോലുമില്ലായിരുന്നു. ഇത്തരത്തിലുള്ള ഭീകരമായ ഒരാക്രമണം ആര്‍ക്കും അതിജീവിക്കാനാവില്ല.
“ബൃഹസ്പതി….”

“എങ്ങനെയാണ് ഈ തീവ്രവാദികള്‍ക്ക് ദേവാസ്ത്രം കൈയില്‍ കിട്ടിയത്?” ക്ഷുഭിതനായ പര്‍വ്വതേശ്വരന്‍ ചോദിച്ചു. അദ്ദേഹത്തിന്‍റെ ഉള്ളില്‍ പ്രതികാരജ്വാല എരിഞ്ഞുകൊണ്ടിരുന്നു.
മരിച്ചുപോയവര്‍ക്ക് അന്ത്യയാത്ര നല്കുവാനായി അവരുടെ പേരുകളടങ്ങുന്ന ഒരു പട്ടിക തയ്യാറാക്കുവാന്‍ നിര്‍ദ്ദേശിച്ചിരുന്നു. ആ പട്ടികയില്‍ ആദ്യത്തെയാള്‍ അരയന്ന ഗോത്രത്തില്‍പ്പെട്ട സരയുപരി ബ്രാഹ്മണനും മെലൂഹയിലെ മുഖ്യശാസ്ത്രജ്ഞനുമായിരുന്ന ബൃഹസ്പതിയായിരുന്നു. ബാക്കിയുള്ളവരില്‍ ഭൂരിഭാഗവും മന്ദരപര്‍വ്വതം സംരക്ഷിക്കുവാന്‍ ചുമതലയുണ്ടായിരുന്ന അരിഷ്‍ടനേമി വിഭാഗത്തില്‍പെട്ട ഭടന്മാരായിരുന്നു. നീലകണ്ഠന്‍റെ വിവാഹത്തില്‍ പങ്കെടുക്കുവാനായി മന്ദരപര്‍വ്വതപ്രദേശത്തെ ഭൂരിഭാഗം ആളുകളും ദേവഗിരിയിലായിരുന്നതിനാലാണ് മരണസംഖ്യ ഇത്രയ്ക്കു കുറഞ്ഞുപോയത്. ആ പട്ടിക കാശ്മീരിലെ സന്യാസിവര്യന്മാാ൪ക്ക് അയച്ചുകൊടുക്കും. പരേതാത്മാക്കളില്‍ അവര്‍ക്കുണ്ടായിരുന്ന നിയന്ത്രണം വളരെ വലുതായിരുന്നു. സന്യാസിമാരെക്കൊണ്ട് മന്ത്രം ചൊല്ലിക്കുകയാണെങ്കില്‍ ദുര്‍മരണം സംഭവിച്ച ഈ പരേതാത്മാക്കളുടെ തുടര്‍ന്നുള്ള ജന്മങ്ങള്‍ക്ക് യാതൊരു പോറലുമേല്പിക്കാതിരിക്കുവാന്‍ സാധിക്കുമെന്നാണ് വിശ്വസിക്കപ്പെട്ടിരുന്നത്.
“സോമരസം ഇതിനൊരു കാരണമായിരിക്കാം.” ബൃഹസ്പതിയുടെ ഏറ്റവും പ്രധാനപ്പെട്ട സഹായിയായ പാണിനി മറ്റൊരു വിശദീകരണവുമായി മുന്നോട്ടു വന്നു.
പാണിനിയുടെ വാക്കുകള്‍ കേട്ട് ശിവന്‍ പെട്ടെന്ന് തലയുയര്‍ത്തിനോക്കി.
“സോമരസമാണിതിന് കാരണമെന്നോ! എങ്ങനെ?” വിശ്വസിക്കാനാവാത്ത മട്ടില്‍ സതി ചോദിച്ചു.
“നിര്‍മ്മാണപ്രക്രിയക്കിടയില്‍ സോമരസം ഒട്ടും സ്ഥിരതയില്ലാത്ത ഒന്നാണ്.” പാണിനി തുടര്‍ന്നു. “സരസ്വതിനദിയിലെ ജലം ആവശ്യത്തിനു പകര്‍ന്നുകൊണ്ടാണ് ഇതിന്‍റെ അക്ഷോഭ്യത നിലനിര്‍ത്തുന്നത്. സരസ്വതിനദിയിലെ ജലം കുറച്ചുമാത്രം ഉപയോഗിച്ചുകൊണ്ട് എങ്ങനെ സോമരസമുണ്ടാക്കാം എന്നതായിരുന്നു ഞങ്ങളുടെ പ്രധാന പദ്ധതി.”
ബൃഹസ്പതി ഇതിനെക്കുറിച്ചൊരിക്കല്‍ പറഞ്ഞത് ശിവന് ഓര്‍മ്മവന്നു. പാണിനി പറയുന്നത് കേള്‍ക്കുവാനായി ശിവന്‍ കാതോര്‍ത്തു.
“അദ്ദേഹത്തിന്‍റെ സ്വപ്നപദ്ധതികളിലൊന്നായിരുന്നു അത്….” ആ പ്രസ്താവന പൂര്‍ത്തിയാക്കുവാന്‍ പാണിനി വിഷമിച്ചു. ആ തലമുറയിലെ ഏറ്റവും പ്രഗത്ഭനായ മന്ദരപര്‍വ്വതത്തിലെ ഏറ്റവും ശ്രേഷ്ഠനായ, പിതൃരൂപമായ ബൃഹസ്പതി ഇനിയില്ല എന്നകാര്യം ആലോചിക്കുവാന്‍പോലും പാണിനിക്കു വിഷമമുണ്ടായിരുന്നു. ഉള്ളിന്‍റെയുള്ളില്‍ അനുഭവപ്പെട്ട കൊടുംവേദന അദ്ദേഹത്തെ ശ്വാസം മുട്ടിച്ചു. ആ കടുത്ത നിമിഷം കടന്നുപോകട്ടെ എന്നുകരുതി അദ്ദേഹം കണ്ണടച്ചുപിടിച്ചു. പിന്നെ ആത്മനിയന്ത്രണം വീണ്ടെടുത്ത് അദ്ദേഹം തുടര്‍ന്നു”ബൃഹസ്പതിജിയുടെ സ്വപ്നപദ്ധതിയായിരുന്നു അത്. ഇന്ന് ആ പരീക്ഷണത്തിന് തുടക്കമിടുവാന്‍ വേണ്ടിയാണ് അദ്ദേഹം ഇന്നലെത്തന്നെ ഇങ്ങോട്ടുപോന്നത്. ഞങ്ങള്‍ക്ക് ആഘോഷത്തിന്‍റെ അവസാന ദിവസം നഷ്‍ടപ്പെടാന്‍ പാടില്ലെന്ന് അദ്ദേഹത്തിന് നിര്‍ബ്ബന്ധമുണ്ടായിരുന്നു. അതുകൊണ്ടാണ് അദ്ദേഹം ഒറ്റയ്ക്കുവന്നത്.”
പര്‍വ്വതേശ്വരന്‍ മരവിച്ചുപോയി. “ഇതൊരു അപകടമായിരിക്കാം എന്നാണോ താങ്കള്‍ കരുതുന്നത്?”
“അതെ.” പാണിനി പ്രതിവചിച്ചു. “ആ പരീക്ഷണം അപകടകരമാണെന്ന അഭിപ്രായക്കാരായിരുന്നു ഞങ്ങള്‍. ഒരുപക്ഷേ, അതുകൊണ്ടായിരിക്കാം ബൃഹസ്പതിജി ഒറ്റയ്ക്ക് അത് ചെയ്യാന്‍ തീരുമാനിച്ചത്.”
അപ്രതീക്ഷിതമായ ഈ വിവരം അറിഞ്ഞപ്പോള്‍ ആ മുറിയിലുണ്ടായിരുന്നവരെല്ലാം സ്തംഭിച്ചുപോയി. പാണിനി തന്‍റെ സ്വകാര്യപീഢകളിലേക്കു മടങ്ങി. കാര്യങ്ങളുടെ പോക്കുകണ്ട് നടുങ്ങിപ്പോയ പര്‍വ്വതേശ്വരന്‍ അകലെയെങ്ങോട്ടോ നോക്കിക്കൊണ്ടിരുന്നു. തന്‍റെ ഭര്‍ത്താവ് സുഹൃത്തിന്‍റെ മരണവാര്‍ത്ത എത്ര ഗൗരവത്തോടെയാണ് എടുത്തിരിക്കുന്നതെന്ന് മനസ്സിലാക്കിയ സതി ശിവന്‍റെ കൈയില്‍ മുറുകെ പിടിച്ചു. യാതൊരു രംഗബോധവുമില്ലാത്ത അത്യാഹിതമായിരുന്നു അത്.

നാലാംയാമത്തിന്‍റെ ആദ്യത്തെ നാഴികയുടെ അവസാനഘട്ടമായിക്കഴി ഞ്ഞിരുന്നു. തകര്‍ന്നുപോയ മലയുടെ അടിവാരത്തായി സൈനികദളത്തിന്‍റെ ഒരു താവളം സ്ഥാപിക്കുവാന്‍ നിശ്ചയിച്ചു. പരേതാത്മാക്കള്‍ക്കുള്ളചടങ്ങു കള്‍ പൂര്‍ത്തീകരിച്ചുകഴിഞ്ഞാല്‍ പിറ്റേദിവസം അവര്‍ അവിടെനിന്നും പുറപ്പെടും. മന്ദരപര്‍വ്വതത്തിനുസംഭവിച്ച അപകടത്തെക്കുറിച്ചുള്ള വാര്‍ത്തയുമായി രണ്ടുദൂതന്മാരെ ദേവഗിരിയിലേക്കയച്ചിരുന്നു. പര്‍വ്വതേശ്വരനും സതിയും പര്‍വ്വതശിഖരത്തിലൊരിടത്ത് ഇരുന്നുകൊണ്ട് വര്‍ത്തമാനം പറഞ്ഞു. മലയുടെ അടിവാരത്തുനിന്നും ബ്രാഹ്മണര്‍ ജപിച്ചിരുന്ന മന്ത്രങ്ങളുടെ ധ്വനി അവിടെയാകെ ഒഴുകിനടന്നു. അത് ആ സ്വര്‍ഗ്ഗീയമായ അന്തരീക്ഷത്തെ ശോകപൂരിതമാക്കി. നന്തിയും വീരഭദ്രനും പര്‍വ്വതേശ്വരനും സതിയും ഇരുന്നിടത്തുനിന്നും ആദരപൂര്‍വ്വം അകലംപാലിച്ചുകൊണ്ട് തങ്ങളുടെ യജമാനനെ നോക്കിക്കൊണ്ടു നിന്നു.
മന്ദരപര്‍വ്വതത്തിലെ കെട്ടിടങ്ങളുടെ അവശിഷ്‍ടങ്ങള്‍ക്കിടയിലൂടെ ആലോചനയില്‍ മുഴുകിക്കൊണ്ട് നടക്കുകയായിരുന്നു ശിവന്‍. ബൃഹസ്പതിയെ തിരിച്ചറിയുവാനുള്ള തെളിവിന്‍റെ ചെറിയൊരു ശകലം പോലും ലഭിച്ചില്ലെന്ന കാര്യം ശിവനെ മാനസികമായി കീറിമുറിച്ചു. മന്ദരപ്രദേശത്തുണ്ടായിരുന്നവരെല്ലാം തന്നെ തിരിച്ചറിയാനാവാത്ത വിധം ഛിന്നഭിന്നമായിക്കഴിഞ്ഞിരുന്നു. തന്‍റെ സുഹൃത്തിന്‍റെ എന്തെങ്കിലും അടയാളങ്ങള്‍ കിട്ടുമോ എന്നറിയുവാനായി അവന്‍ ശ്രമിച്ചു. തന്‍റെ കൈയില്‍ സൂക്ഷിക്കാനുതകുന്ന ഒരു ശേഷിപ്പ്. തന്‍റെ മനസ്സിനെ ആശ്വസിപ്പിക്കാനുതകുന്ന ഒരു വസ്തു. ഒച്ചിഴയുമ്പോലെ വളരെ സാവധാനത്തില്‍ ഭൂമിയുടെ ഓരോ അംശവും സസൂക്ഷ്മം പരിശോധിച്ചുകൊണ്ടാണ് അവന്‍ നടന്നത്. പെട്ടെന്ന് അവന്‍റെ നോട്ടം അവന് നല്ലവണ്ണം അറിയാവുന്ന ഒരു വസ്തുവില്‍ ഉടക്കിനിന്നു.
അത് എടുക്കാനായി അവന്‍ സാവധാനം കുനിഞ്ഞു. തുകല്‍കൊണ്ടുണ്ടാക്കിയ ഒരു കൈവളയായിരുന്നു അത്. അരികുകള്‍ കത്തിയിരുന്ന അതിന്‍റെ പിടി കത്തി നശിച്ചിരുന്നു. തീയും പുകയും വര്‍ഷിച്ച ആ രൂക്ഷമായ സ്ഫോടനത്തില്‍ അതിന്‍റെ തവിട്ടു നിറം മിക്കഭാഗങ്ങളിലും ഏതാണ്ടൊരു കറുപ്പുനിറമായി മാറിയിരുന്നു. എങ്കിലും മധ്യത്തില്‍ തുന്നല്‍ വേലകള്‍ കൊണ്ടുതീര്‍ത്ത രൂപം അദ്ഭുതമെന്ന വിധത്തില്‍ യാതൊരു നിറമാറ്റവുമില്ലാതെ ശേഷിപ്പുണ്ടായിരുന്നു. ശിവന്‍ അത് തന്‍റെ കണ്ണുകളിലേക്കടുപ്പിച്ചു.
അസ്തമയസൂര്യന്‍റെ ചെങ്കല്‍നിറം ആ ഓം അടയാളത്തെ പ്രകാശിപ്പിച്ചു. ഓം അടയാളത്തിന്‍റെ മുകളിലത്തേയും താഴത്തേയും വളയങ്ങള്‍ സംഗമിക്കുന്നിടത്ത് സര്‍പ്പശിരസ്സുകളായിരുന്നു. അതിന്‍റെ കൂര്‍ത്ത നാക്കാകട്ടെ ഒരു സര്‍പ്പശിരസ്സായി പുറത്തേക്കു തള്ളിനിന്നു.

അത് അവനായിരുന്നു! അവനാണ് ബൃഹസ്പതിയെ കൊന്നത്!
ശിവന്‍ നിന്നിടത്തുനിന്ന് ഒന്നു വട്ടം ചുറ്റിത്തിരിഞ്ഞു. അവിടെ ചിതറിക്കിടിന്നിരുന്ന അവയവങ്ങളെ അവന്‍ സൂക്ഷ്മമായി നിരീക്ഷിച്ചു. ആ കൈവളയുടെ ഉടമയേയോ അവന്‍റെ ശരീരഭാഗങ്ങളേയോ കാണാന്‍ കഴിഞ്ഞേക്കുമെന്ന് അവന്‍ പ്രതീക്ഷിച്ചു. പക്ഷേ അവിടെ യാതൊന്നുമില്ലായിരുന്നു. ശിവന്‍ നിശ്ശബ്‍ദം അലറി. ബൃഹസ്പതിയുടെ മുറിവേറ്റ ആത്മാവിനും ശിവനുമല്ലാതെ മറ്റാര്‍ക്കും അത് കേള്‍ക്കാനാവില്ല. ആ കങ്കണത്തിന്‍റെ അരികിലുണ്ടായിരുന്ന കനലുകള്‍ തന്‍റെ കൈകളെ പൊള്ളിക്കുംവരെ അവനത് കൈയിലിട്ട് ഞെരിച്ചു. അത് കൂടുതല്‍ മുറുക്കിപ്പിടിച്ചുകൊണ്ട് അവന്‍ പ്രതികാരത്തിന്‍റെ ആണയിട്ടു. അടുത്ത ഏഴ് ജന്മങ്ങളില്‍ മായാത്ത മുറിവടയാളമായി ശേഷിക്കുന്ന വിധത്തിലുള്ള മൃത്യുദണ്ഡനം നാഗന്മാര്‍ക്കുമേല്‍ അടിച്ചേല്പ്പിക്കുമെന്ന് അവന്‍ പ്രതിജ്ഞ ചൊല്ലി. ആ നാഗനേയും പാപക്കറപുരണ്ട അവന്‍റെ സൈന്യത്തേയും ഉന്മൂലനം ചെയ്യും. കഷണം കഷണമായി, രക്തംപുരണ്ട കഷണങ്ങളാക്കി അവസാനിപ്പിക്കും.
“ശിവാ! ശിവാ!” തുടര്‍ച്ചയായുള്ള വിളി അവനെ യാഥാര്‍ത്ഥ്യത്തിലേക്കു മടക്കികൊണ്ടുവന്നു.
അവന്‍റെ കൈയില്‍ പതിയെ തൊട്ടുകൊണ്ട് സതി മുന്നില്‍ നില്പുണ്ടായിരുന്നു. അസ്വസ്ഥനായ പര്‍വ്വതേശ്വരന്‍ അവളുടെ തൊട്ടടുത്ത് നില്പുണ്ടായിരുന്നു. മറുഭാഗത്തായി നന്തിയും വീരഭദ്രനും നില്പുണ്ടായിരുന്നു.
“അത് കളയ്, ശിവാ.” സതി പറഞ്ഞു. 
ശിവന്‍ അവളുടെ നേരെ നിര്‍ന്നിമേഷനായി നോക്കിനിന്നു.
“അത് കളയ് ശിവ,”സതി മൃദുവായി ആവര്‍ത്തിച്ചു ”അത് താങ്കളുടെ കൈ പൊള്ളിച്ചു.”
ശിവന്‍ കൈപ്പടം നിവര്‍ത്തി. നന്തി തല്‍ക്ഷണം ആ കൈവള വലിച്ചെടുക്കുവാനായി മുന്നോട്ടു കുതിച്ചു. വേദനമൂലം പുളഞ്ഞുകൊണ്ട് തന്‍റെ കൈ പൊള്ളിച്ച ആ കൈവള അതിശയത്തോടെ നന്തി താഴെയിട്ടു. “ഭഗവാനെ ഇത് ഇത്രനേരം എങ്ങനെ പിടിക്കാന്‍ കഴിഞ്ഞു?”
ശിവന്‍ ഉടനെ താഴേക്കു കുനിഞ്ഞ് ആ കങ്കണം കൈയിലെടുത്തു. ഇത്തവണ വളരെ ശ്രദ്ധാപൂര്‍വ്വം. അരിക് അധികം അറ്റുപോകാത്ത ‘ഓം’ അടയാളത്തിന്‍റെ ഭാഗം ആണ് അവന്‍ കൈകൊണ്ടു പിടിച്ചത്. അവന്‍ പര്‍വ്വതേശ്വരനുനേരെ തിരിഞ്ഞു. “അതൊരു അപകടമായിരുന്നില്ല.”
“എന്ത്?” നടുക്കത്തോടെ പര്‍വ്വതേശ്വരന്‍ ചോദിച്ചു.
“താങ്കള്‍ക്ക് ഉറപ്പാണോ?” സതി ചോദിച്ചു.
ശിവന്‍ സതിയെ നോക്കി ആ കങ്കണം ഉയര്‍ത്തിക്കാട്ടി. ആ സര്‍പ്പാകൃതിയിലുള്ള ‘ഓം’ അടയാളം വ്യക്തമായി അവളുടെ ദൃശ്യപഥത്തിലെത്തി. സതി നടുക്കത്തിന്‍റെ ഒരു നിശ്വാസം ഉതിര്‍ത്തു. പര്‍വ്വതേശ്വരനും നന്ദിയും വീരഭദ്രനും തല്‍ക്ഷണം ആ കങ്കണം കാണുവാനായി ശിവന്‍റെ അടുത്തേക്കു നീങ്ങിനിന്നു.
“നാഗന്‍…” നന്തി മന്ത്രിച്ചു.
“മേരുവില്‍വെച്ച് സതിയെ ആക്രമിച്ച അതേ ജാരസന്തതി തന്നെ.” ശിവന്‍ അലറി. “മന്ദരില്‍ നിന്ന് നമ്മള്‍ മടങ്ങും വഴി ആക്രമിച്ചതും ഈ നാഗന്‍ തന്നെ. ആ തെണ്ടി, നായിന്‍റെ മോന്‍.”
“ശിവാ, ഇതിനവര്‍ കനത്തവില നല്കേണ്ടിവരും.” വീരഭദ്രന്‍ പറഞ്ഞു.
“ഇന്നു രാത്രിതന്നെ നമ്മള്‍ ദേവഗിരിക്കു മടങ്ങുന്നു.” പര്‍വ്വതേശ്വരനുനേരെ തിരിഞ്ഞുനിന്നുകൊണ്ട് ശിവന്‍ പറഞ്ഞു. “നമ്മള്‍ യുദ്ധം പ്രഖ്യാപിക്കുന്നു.”
പര്‍വ്വതേശ്വരന്‍ തലകുലുക്കി.

മെലൂഹയിലെ യുദ്ധകാര്യസമിതി മന്ദരപര്‍വ്വതത്തിലെ രക്തസാക്ഷികളെ ആദരിച്ചുകൊണ്ട് അല്പനേരം മൗനമാചരിച്ചു. ദക്ഷചക്രവര്‍ത്തിയുടെ വലതുഭാഗത്തായി സര്‍വ്വസൈന്യാധിപനായ പര്‍വ്വതേശ്വരനും ഇരുപത്തിയഞ്ച് ദളപതികളും ഇരുന്നു. ദക്ഷന്‍റെ ഇടതുഭാഗത്തായി നീലകണ്ഠനും, പ്രധാനമന്ത്രി കനകഹാലയുടെ നേതൃത്വത്തില്‍ കാര്യകര്‍ത്താക്കളായ ബ്രാഹ്മണരും പതിനഞ്ച് പ്രവിശ്യകളുടെ പ്രവിശ്യാധിപന്മാരും ഇരിപ്പുണ്ടായിരുന്നു.
“സമിതിയുടെ തീരുമാനത്തിനു വേണ്ടിയാണ് നമ്മളിവിടെ കൂടിയിരിക്കുന്നത്.” സഭാനടപടികള്‍ക്ക് തുടക്കമിട്ടുകൊണ്ട് ദക്ഷന്‍ പറഞ്ഞു. “എപ്പോഴാണ് നമ്മള്‍ ആക്രമിക്കേണ്ടത് എന്നാണ് ചോദ്യം”. “അവിടേക്ക് പട നയിച്ചെത്തുവാന്‍ ഒരുമാസമെങ്കിലും തയ്യാറെടുപ്പ് വേണ്ടിവരും, മഹാരാജന്‍.” പര്‍വ്വതേശ്വരന്‍ പറഞ്ഞു. “മെലൂഹക്കും സ്വദീപിനുമിടയില്‍ പാതകളില്ലെന്ന് അങ്ങേക്കറിയാമല്ലോ. നമ്മുടെ സൈന്യത്തിന് കടന്നുചെല്ലാനാവാത്ത കൊടുംകാടിനുള്ളിലൂടെ യാത്ര ചെയ്യേണ്ടിവരും. അതുകൊണ്ട് ഒരു മാസത്തിനകം പടനീക്കം ആരംഭിച്ചാലും, മൂന്നുമാസം കൊണ്ടേ നമുക്ക് സ്വദീപില്‍ എത്തിച്ചേരാന്‍ സാധിക്കുകയുള്ളൂ. അതുകൊണ്ട് സമയം വളരെ പ്രധാനപ്പെട്ട ഘടകമാണ്.”
“എങ്കില്‍ അതിനുള്ള തയ്യാറെടുപ്പുകള്‍ ആരംഭിക്കട്ടെ.”
“മഹാരാജന്‍” ബ്രാഹ്മണരുടെ സ്വതസിദ്ധമായ യുക്തിബോധം പ്രകടിപ്പിക്കും വിധം ക്ഷത്രിയരുടെ യുദ്ധമോഹത്തെ എതിര്‍ക്കുന്ന മട്ടില്‍ കനകഹാല പറഞ്ഞു “ഞാന്‍ മറ്റൊരു മാര്‍ഗ്ഗം നിര്‍ദ്ദേശിക്കട്ടെ?”
“മറ്റൊരു മാര്‍ഗ്ഗമോ?” അതിശയത്തോടെ ദക്ഷന്‍ ചോദിച്ചു.
“ദയവായി എന്നെ തെറ്റിദ്ധരിക്കരുത്.” കനകഹാല പറഞ്ഞു. “മന്ദരില്‍ നടന്ന സംഭവത്തെപ്രതി ഈ ദേശത്തിന്‍റെ ക്ഷോഭം ഞാന്‍ മനസ്സിലാക്കുന്നു. പക്ഷേ, നമുക്ക് വേണ്ടത് ഈ കൊടുംപാതകം ചെയ്ത കുറ്റവാളികള്‍ക്കെതിരായ പ്രതികാരദാഹമാണ്. അല്ലാതെ സ്വദീപിലെ ജനങ്ങളോടുള്ള പകയല്ല. യുദ്ധത്തിന്‍റെ കനത്ത ഖഡ്ഗം അവരുടെമേല്‍ പ്രയോഗിക്കുന്നതിനുമുന്‍പ് ചെറിയൊരു കത്തി പ്രയോഗിച്ച് അതുകൊണ്ട് ഫലമുണ്ടാകുമോ എന്നു പരീക്ഷിച്ചുനോക്കിയാലോ?”
“ഭവതി നിര്‍ദ്ദേശിക്കുന്ന മാര്‍ഗ്ഗം ഭീരുത്വത്തിന്‍റേതാണ് കനകഹാല.” പര്‍വ്വതേശ്വരന്‍ ഇടപെട്ടു.
“അല്ല പര്‍വ്വതേശ്വരാ, മെലൂഹന്‍ ആള്‍നാശം വളരെ കുറച്ചുകൊണ്ട് നമ്മുടെ പ്രതികാരം തീര്‍ക്കുക എന്നതാണ് എന്‍റെ ലക്ഷ്യം.” കനകഹാല ഭവ്യതയോടെ പറഞ്ഞു. “എന്തായാലും വിവേചനമാണ് ശൗര്യത്തേക്കാള്‍ നല്ലത്.”
“എന്‍റെ പോരാളികള്‍ വിട്ടുകൊടുക്കാത്തവരാണ്. മരണംവരെ അവര്‍ മെലൂഹരെ സംരക്ഷിക്കും, പ്രധാനമന്ത്രിജീ.”
“അവരങ്ങനെ ചെയ്യുമെന്ന് എനിക്കറിയാം.” സംയമനം വിടാതെ കനകഹാല പറഞ്ഞു. “മെലൂഹക്കുവേണ്ടി രക്തംചിന്താന്‍ താങ്കളും തയ്യാറാണെന്ന് എനിക്കറിയാം. ദിലീപചക്രവര്‍ത്തിയുടെ അടുത്തേക്ക് നമ്മളൊരു നയതന്ത്ര സംഘത്തെ അയയ്ക്കണം. അദ്ദേഹത്തോട് തീവ്രവാദികളെ വിട്ടുതരാന്‍ അഭ്യര്‍ത്ഥിക്കണം. അല്ലെങ്കില്‍ നാം നമ്മുടെ സര്‍വ്വശക്തിയുമെടുത്ത് ആക്രമണമഴിച്ചുവിടുമെന്ന് അറിയിക്കണം. ഇതാണെന്‍റെ നിര്‍ദ്ദേശം.”
അക്ഷമമൂലം പര്‍വ്വതേശ്വരന്‍റെ കണ്ണുകള്‍ ഇടുങ്ങി. “അഭ്യര്‍ത്ഥിക്കുവാനോ?” പര്‍വ്വതേശ്വരന്‍ ചോദിച്ചു. “അയാളെന്തിന് നമ്മള്‍ പറയുന്നത് ശ്രദ്ധിക്കണം? നമുക്ക് യുദ്ധം ചെയ്യാനുള്ള ചങ്കൂറ്റമില്ലെന്നു കരുതി ദശകങ്ങളായി അവര്‍ നിരവധി വിദ്ധ്വംസക പ്രവര്‍ത്തനങ്ങള്‍ നടത്തിക്കൊണ്ടിരിക്കുകയാണ്. മന്ദരപര്‍വ്വതത്തില്‍ സംഭവിച്ചതുപോലുള്ള പ്രകോപനപരമായ സംഭവങ്ങള്‍ നടന്നിട്ടും നമ്മള്‍ മൃദുവായ സമീപനം കൈകൊണ്ടാല്‍, നമ്മുടെ മേല്‍ ഏതുവിധത്തിലുള്ള ആക്രമണം നടത്തിയാലും ഒരു പ്രതികരണവുമുണ്ടാവില്ല എന്ന് അവര്‍ ധരിക്കും.”
“ഞാനതിനോട് വിയോജിക്കുന്നു, പര്‍വ്വതേശ്വരാ” കനകഹാല പറഞ്ഞു “നേരിട്ട് നമ്മളോട് യുദ്ധം ചെയ്യാന്‍ കഴിവില്ലാത്തതുകൊണ്ടുള്ള ഭയം മൂലമാണ് അവര്‍ തീവ്രവാദി ആക്രമണങ്ങള്‍ അഴിച്ചുവിടുന്നത്. നമ്മുടെ മികവുറ്റ സാങ്കേതികവിദ്യയോടോ യുദ്ധസംവിധാനങ്ങളോടോ കിടപിടിക്കുവാന്‍ അവര്‍ക്കു സാധിക്കുകയില്ല എന്ന ഭയം. ശിവഭഗവാന്‍ ഇവിടെ എത്തിയപ്പോള്‍ പറഞ്ഞ ഒരു കാര്യം ഞാനീ സന്ദര്‍ഭത്തില്‍ ഓര്‍ക്കുകയാണ്. യുദ്ധത്തിനുമുന്‍പ് നമുക്കവരുമായി ഒന്ന് സംസാരിച്ചുകൂടെ? അവരുടെ സമൂഹത്തില്‍ തീവ്രവാദികളുണ്ട് എന്ന് അവര്‍തന്നെ സമ്മതിച്ചുതരുവാനുള്ള ഒരവസരമായിരിക്കും ഇത്. അവരാ തീവ്രവാദികളെ നമുക്കേല്പിച്ചു തന്നാല്‍ അവരുമായി ഒരുമിച്ചു പ്രവര്‍ത്തിക്കുവാന്‍ പോലും നമുക്കു സാധിച്ചേക്കും.”
“ഇനി ശിവന്‍ അങ്ങനെയൊക്കെ ചിന്തിക്കുമെന്ന് ഞാന്‍ കരുതുന്നില്ല.” നീലകണ്ഠനെ ചൂണ്ടിക്കാട്ടിക്കൊണ്ട് പര്‍വ്വതേശ്വരന്‍ പറഞ്ഞു. “അദ്ദേഹവും പ്രതികാരം ചെയ്യാനാണ് ആഗ്രഹിക്കുന്നത്.”
മുഖത്ത് വികാരക്ഷോഭമൊട്ടുമില്ലാതെ നിശ്ശബ്‍ദനായി ശിവന്‍ ഇരുന്നു. അകത്ത് കുമിഞ്ഞുകൊണ്ടിരുന്ന കടുത്ത ക്ഷോഭം അവന്‍റെ കണ്ണുകളില്‍ ജ്വലിച്ചുനിന്നു.
“പ്രഭോ” കൈകള്‍ കൂപ്പി നമസ്തേ അഭിവാദ്യത്തോടെ ശിവനെ നോക്കി കനകഹാല പറഞ്ഞു “ഞാന്‍ പറയുവാന്‍ ശ്രമിക്കുന്നത് എന്താണെന്ന് അങ്ങെങ്കിലും മനസ്സിലാക്കുമെന്ന് ഞാന്‍ വിചാരിക്കുന്നു. സാധ്യമെങ്കില്‍ അക്രമം ഒഴിവാക്കണമെന്ന് ബൃഹസ്പതിയും പറഞ്ഞേനെ.”
കത്തുന്നതീയില്‍ പെയ്തിറങ്ങുന്ന മഴപോലെ അവസാനത്തെ വാക്കുകള്‍ ശിവനില്‍ പ്രഭാവം ചെലുത്തി. കനകഹാലക്കുനേരെ തിരിഞ്ഞ് അവരെയൊന്ന് നിരീക്ഷിച്ചശേഷം അവന്‍ ദക്ഷനെ നോക്കി “മഹാരാജന്‍, കനകഹാല പറയുന്നത് ശരിയാണ്. സ്വന്തം പാപങ്ങള്‍ ഏറ്റുപറയാനുള്ള ഒരവസരം സ്വദീപ് നിവാസികള്‍ക്കു നല്കുന്നതിന്‍റെ ഭാഗമായി നമുക്കൊരു രഹസ്യസന്ദേശസംഘത്തെ സ്വദീപിലേക്ക് അയക്കാം. സമാധാനത്തിന്‍റെ വഴിയിലൂടെ ഒരു പരിഹാരം കാണുവാന്‍ കഴിഞ്ഞാല്‍ നിരവധി നിഷ്കളങ്കരുടെ മരണം ഒഴിവാക്കാന്‍ സാധിച്ചേക്കും. എങ്കിലും യുദ്ധത്തിനുള്ള തയ്യാറെടുപ്പുകള്‍ നടത്താം. ചന്ദ്രവംശികള്‍ നമ്മുടെ നിര്‍ദ്ദേശം തിരസ്കരിച്ചാല്‍ നമ്മള്‍ യുദ്ധത്തിനുള്ള ഒരു സാധ്യതയ്ക്കു തയ്യാറായി ഇരിക്കണം.”
“മഹാദേവന്‍ കാര്യങ്ങള്‍ വിശദീകരിച്ചിരിക്കുന്നു.” ദക്ഷന്‍ പറഞ്ഞു. “ഇതായിരിക്കട്ടെ യുദ്ധകാര്യസമിതിയുടെ തീരുമാനം. ഇതിനെ അനുകൂലിക്കുന്നവര്‍ക്കു കൈ പൊക്കാം.”
ആ മുറിയിലെ എല്ലാ കൈകളും ഉയര്‍ന്നു. ഉറച്ച തീരുമാനം എടുത്തു കഴിഞ്ഞു. സമാധാനമാര്‍ഗ്ഗത്തിലൂടെ ഒരു ശ്രമം നടത്തും അത് ഫലവത്തായില്ലെങ്കില്‍ മെലൂഹന്‍ സൈന്യം ചന്ദ്രവംശികള്‍ക്കുനേരെ ആക്രമണം നടത്തും.

“ഞാന്‍ വീണ്ടും തോറ്റിരിക്കുന്നു ഭദ്രാ.” ശിവന്‍ നിലവിളിച്ചു “സംരക്ഷിക്കേണ്ടവനെ സംരക്ഷിക്കുവാന്‍ എനിക്കു സാധിക്കുന്നില്ല.”
കൊട്ടാരമുറ്റത്തെ സ്വകാര്യമായ ഒരു സ്ഥലത്ത് വീരഭദ്രന്‍റെ അടുത്തിരിക്കുകയായിരുന്നു ശിവന്‍. വളരെ ആശങ്കാകുലയായ സതി ശിവനെ അവന്‍റെ സങ്കടവിലാപത്തില്‍നിന്നു മോചിപ്പിക്കുവാനായി വിളിച്ചുവരുത്തിയതാണ് വീരഭദ്രനെ. കരയുകയോ സംസാരിക്കുകയോ ചെയ്യാതെ ശിവന്‍ ദുഃഖത്തില്‍ ലയിച്ചു. ഭര്‍ത്താവിന്‍റെ ബാല്യകാലസുഹൃത്തിന് ഒരുപക്ഷേ, താന്‍ തോറ്റിടത്ത് വിജയിക്കാന്‍ കഴിഞ്ഞേക്കുമെന്ന് സതി വിചാരിച്ചു.
“ശിവാ നിനക്കെങ്ങനെ സ്വയംകുറ്റപ്പെടുത്താന്‍ കഴിയുന്നു?” പുകവലിക്കുവാനുള്ള ചില്ലം ശിവന് നല്കിക്കൊണ്ട് വീരഭദ്രന്‍ ചോദിച്ചു. “ഇതെങ്ങനെ നിന്‍റെ തെറ്റായിത്തീരും?”
ചില്ലം ചുണ്ടോടുചേര്‍ത്ത് ശിവന്‍ ഒന്നാഞ്ഞുവലിച്ചു. കഞ്ചാവ് അവന്‍റെ ശരീരത്തിലൂടെ പരന്നൊഴുകിയെങ്കിലും അതുകൊണ്ട് ഗുണമുണ്ടായില്ല. ആ വേദന അതിതീക്ഷ്ണമായിരുന്നു. വെറുപ്പ് സഹിക്കാനാവാതെ ചീറിക്കൊണ്ട് അവന്‍ ചില്ലം വലിച്ചെറിഞ്ഞു. കണ്ണുനിറഞ്ഞൊഴുകിയപ്പോള്‍ ആകാശത്തേക്കുനോക്കിക്കൊണ്ട് അവന്‍ ആണയിട്ടു. “സഹോദരാ നിനക്കുവേണ്ടി ഞാന്‍ പ്രതികാരം ചെയ്യും. ഏറ്റവും അവസാനത്തെ കാര്യമായാലും ഞാനതു ചെയ്യും. ഈ ലോകത്തേക്കു വീണ്ടും വീണ്ടും വരേണ്ടതായി വന്നാലും ഞാന്‍ അതു ചെയ്യും. ഞാന്‍ നിനക്കുവേണ്ടി പ്രതികാരം ചെയ്യും.”
വീരഭദ്രന്‍ അല്പം അകലെ ഇരുന്നിരുന്ന സതിയെനോക്കി. വീരഭദ്രന്‍റെ മുഖത്ത് വിഷമമുണ്ടായിരുന്നു. സതി എഴുന്നേറ്റ് അവരുടെ അടുത്തേക്ക് നടന്നു. ശിവന്‍റെ അടുത്തുവന്ന് അവനെ മുറുകെ പിടിച്ചു. അവള്‍ ശിവന്‍റെ ശിരസ് തന്‍റെ മാറിലമര്‍ത്തിവെച്ചുകൊണ്ട് അവന്‍റെ വ്രണിതമായ ആത്മാവിനെ സാന്ത്വനിപ്പിക്കുവാന്‍ ശ്രമിച്ചു. ശിവന്‍ കൈനീട്ടി തന്നെ പുല്‍കിയില്ലെന്നത് സതിയെ അദ്ഭുതപ്പെടുത്തി. ഇടയ്ക്കിടെ ശ്വസിച്ചുകൊണ്ട് അവന്‍ അനങ്ങാതിരുന്നു.

“പ്രഭോ” വ്രകന്‍ അദ്ഭുതത്തോടെ ഒത്തടിയിലമര്‍ന്നുനിന്നു. യുദ്ധകാര്യങ്ങള്‍ ചര്‍ച്ചചെയ്യാനുള്ള അറയിലേക്ക് നീലകണ്ഠനെത്തിയപ്പോള്‍ ബാക്കിയുള്ള ഇരുപത്തിനാല് ദളപതിമാരും വ്രകന്‍ ചെയ്തതുപോലെ ആദരസൂചകമായി ഒത്തടിയിലമര്‍ന്നു നിന്നുകൊണ്ട് അഭിവാദ്യം ചെയ്തു.
പര്‍വ്വതേശ്വരന്‍ സാവധാനം എഴുന്നേറ്റു. ബൃഹസ്പതിയുടെ ഭീഭത്സമായ മൃത്യുവെക്കുറിച്ചുള്ള ഓര്‍മ്മകള്‍ ശിവന്‍ അപ്പോഴും പേറി നടക്കുന്നുണ്ടായിരുന്നുവെന്ന് മനസ്സിലാക്കിയ പര്‍വ്വതേശ്വരന്‍ ദയാവായ്പോടെയാണ് സംസാരിച്ചത് “എങ്ങനെയുണ്ട് ശിവാ?”
“എനിക്കു കുഴപ്പമൊന്നുമില്ല, സേനാപതേ. ക്ഷേമാന്വേഷണത്തിനു നന്ദി.”
“യുദ്ധപദ്ധതികള്‍ ചര്‍ച്ചചെയ്യുകയായിരുന്നു ഞങ്ങള്‍.”
“എനിക്കറിയാം.” ശിവന്‍ പറഞ്ഞു. “എനിക്കതില്‍ പങ്കെടുക്കാമോ എന്നതായിരുന്നു എന്‍റെ സംശയം.”
“തീര്‍ച്ചയായും പങ്കെടുക്കാം.” തന്‍റെ ഇരിപ്പിടം ഒരു വശത്തേക്ക് അല്പം നീക്കിക്കൊണ്ട് പര്‍വ്വതേശ്വരന്‍ പറഞ്ഞു.
“നമ്മള്‍ നേരിടുന്ന പ്രധാനപ്രശ്നം,” ശിവനെ ദ്രുതഗതിയില്‍ തന്‍റെ വിഷയത്തിലേക്കു കൊണ്ടുവരാന്‍ ശ്രമിച്ചുകൊണ്ട് പര്‍വ്വതേശ്വരന്‍ പറഞ്ഞു “മെലൂഹയും സ്വദീപും തമ്മിലുള്ള ഗതാഗതബന്ധമാണ്.”
“അങ്ങനെയൊരു ബന്ധം ഇപ്പോള്‍ ഇല്ലെന്നുതോന്നുന്നു, ശരിയല്ലേ?”
“ശരിയാണ്.” പര്‍വ്വതേശ്വരന്‍ പ്രതിവചിച്ചു. “നൂറുവര്‍ഷം മുന്‍പ് നടന്ന യുദ്ധത്തില്‍ നമ്മളോടു പരാജയപ്പെട്ടതിനുശേഷം മെലൂഹക്കും സ്വദീപിനുമിടയിലുണ്ടായിരുന്ന ഗതാഗത സൗകര്യങ്ങള്‍ ചന്ദ്രവംശികള്‍ തകര്‍ത്തുകളഞ്ഞു. അതിര്‍ത്തിനഗരങ്ങളില്‍നിന്ന് ജനങ്ങളെ ഒഴിപ്പിച്ച് അവരെ സാമ്രാജ്യത്തിന്‍റെ ഉള്‍ഭാഗങ്ങളില്‍ പാര്‍പ്പിച്ചു. ഒരിക്കല്‍ നഗരവും രാജപാതകളുമായിരുന്ന സ്ഥലമിപ്പോള്‍ കൊടും കാടായിമാറി. നമ്മുടെ ദേശത്തുനിന്നും അവരുടെ ഭാഗത്തേക്കൊഴുകുന്ന ഒരു നദിപോലുമില്ല. അടിസ്ഥാനപരമായി പറഞ്ഞാല്‍ നമ്മുടെ നൂതനമായ ആയുധങ്ങളും യുദ്ധസാമഗ്രികളും സ്വദീപിന്‍റെ അതിര്‍ത്തിപ്രദേശത്തേക്കു കൊണ്ടുപോകുവാനുള്ള ഗതാഗതസൗകര്യങ്ങള്‍ ഇപ്പോഴില്ല.”
“യഥാര്‍ത്ഥത്തില്‍ അതായിരുന്നു അവരുടെ ലക്ഷ്യം.” ശിവന്‍ പറഞ്ഞു “നിങ്ങളുടെ മികവ് നിങ്ങളുടെ സാങ്കേതികവിദ്യയാണ്. അവരുടെ മികവ് ജനസംഖ്യയാണ്. നിങ്ങളുടെ ശക്തിയെ അവര്‍ അങ്ങനെ പ്രതിരോധിച്ചു.”
“അതുതന്നെ. നൂതനമായ ഞങ്ങളുടെ യുദ്ധസാമഗ്രികളും ആയുധങ്ങളും ഒഴിച്ചുനിര്‍ത്തിയാല്‍ ഒരുലക്ഷം വരുന്ന ഞങ്ങളുടെ കരുത്തരായ പടയാളികള്‍ ദശലക്ഷക്കണക്കിനുവരുന്ന അവരുടെ സൈന്യത്തിനുമുന്നില്‍ ഒറ്റപ്പെട്ടുപോകും.”
“അവരുടെ കരുത്തരായ പടയാളികളുടെ എണ്ണം ദശലക്ഷത്തോളം വരുമെന്നോ?” ശിവന്‍ വിശ്വാസം വരാത്തമട്ടില്‍ ചോദിച്ചു.
“അതെ, മഹാപ്രഭോ.” വ്രകന്‍ പറഞ്ഞു. “ഞങ്ങള്‍ക്കതിന്‍റെ കൃത്യമായ കണക്കില്ല. പക്ഷേ, അതാണ് ഞങ്ങളുടെ അനുമാനക്കണക്ക്. എന്നാല്‍ അവരുടെ സേനയിലെ മുഴുവന്‍സമയ, സ്ഥിരം സൈനികര്‍ ഒരു ലക്ഷത്തില്‍കൂടുതലുണ്ടാവില്ല. ബാക്കിയുള്ളവരെല്ലാം കൂലിപ്പട്ടാളക്കാരാണ്. ചെറുകിട കച്ചവടക്കാരും കരകൗശലവൃത്തിയെടുക്കുന്നവരും കര്‍ഷകരും മറ്റു സ്വാധീനശേഷിയൊന്നുമില്ലാത്തവരും അതിലുള്‍പ്പെടുന്നു. എതിരാളിയുടെ ആയുധങ്ങള്‍ക്കുള്ള ഇരയാകുവാന്‍ നിര്‍ബ്ബന്ധിതരാക്കപ്പെടുന്ന ഹതഭാഗ്യര്‍!”
“മഹാകഷ്‍ടം.” പര്‍വ്വതേശ്വരന്‍ പറഞ്ഞു. “ക്ഷത്രിയന്മാര്‍ ചെയ്യേണ്ട പ്രവൃത്തിക്കുപകരം ശൂദ്രന്മാരുടേയും വൈശ്യന്മാരുടേയും ജീവന്‍ ഹോമിക്കുന്നു. അവരുടെ ക്ഷത്രിയകുലത്തിന് യാതൊരു അന്തസ്സുമില്ല.”
പര്‍വ്വതേശ്വരനെ നോക്കി ശിവന്‍ തലകുലുക്കി. “നമുക്ക് നമ്മുടെ യുദ്ധസാമഗ്രികള്‍ അഴിച്ചെടുത്ത് സ്വദീപ് അതിര്‍ത്തിയില്‍കൊണ്ടുപോയി അവിടെ വെച്ച് കൂട്ടി യോജിപ്പിച്ചാലോ?”
“അങ്ങനെ ചെയ്യാം.” പര്‍വ്വതേശ്വരന്‍ പറഞ്ഞു. “പക്ഷേ, കുറച്ചെണ്ണത്തിനുമാത്രമേ അതിനുള്ള സാങ്കേതികശേഷിയുള്ളൂ. നമ്മുടെ ഏറ്റവും വിനാശകാരിയായ ആയുധമാണ് ദീര്‍ഘദൂരതെറ്റാലി. നിര്‍മ്മാണശാലയ്ക്കു പുറത്തുവെച്ച് അത് പുനസ്സംയോജിപ്പിക്കുക ബുദ്ധിമുട്ടാണ്.”
“ദീര്‍ഘദൂരതെറ്റാലിയോ?”
“അതെ.” പര്‍വ്വതേശ്വരന്‍ പ്രതിവചിച്ചു. “വലിയ പാറക്കല്ലുകളേയും വന്‍ വീപ്പകളേയും ഒരു നാഴിക ദൂരത്തേക്കു വലിച്ചെറിയാന്‍ ആ യന്ത്രത്തിനു സാധിക്കും. വേണ്ടവിധത്തില്‍ ഉപയോഗിച്ചാല്‍ ശത്രുനിരയെ ഒതുക്കുവാനും വേണ്ടിവന്നാല്‍ തകര്‍ക്കുവാനും അതുവഴി നമ്മുടെ സൈന്യത്തിന് മുന്നോട്ടു നീങ്ങുവാനും സാധിക്കും. മുന്‍പൊക്കെ ആനകള്‍ ചെയ്തിരുന്ന ജോലി.”
“എന്തുകൊണ്ടാണ് ആനകളെ ഉപയോഗിക്കാത്തത്?”
“അവയുടെ കാര്യം പ്രവചനാതീതമാണ്. എത്രനന്നായി അവയെ പരിശീലിപ്പിച്ചാലും ശരി യുദ്ധത്തിന്‍റെ ചൂട് പാരമ്യത്തിലെത്തുന്ന സമയത്ത് നമുക്ക് അവയുടെ മേലുള്ള നിയന്ത്രണം നഷ്‍ടമാകും. യഥാര്‍ത്ഥത്തില്‍ സ്വദീപന്മാരുമായി നടന്ന അവസാനത്തെ യുദ്ധത്തില്‍, അവരുടെ പതനത്തിനു കാരണം അവരുടെ ആനകളായിരുന്നു.”
“ശരിക്കും?” ശിവന്‍ ചോദിച്ചു.
“അതെ.” പര്‍വ്വതേശ്വരന്‍ പറഞ്ഞു. “ആനക്കാരെ ആക്രമിച്ചതും യുദ്ധത്തിന്‍റെ പടഹധ്വനി ഉച്ചത്തിലാക്കിയതും ഫലം കണ്ടു. ചന്ദ്രവംശികളുടെ ആനകള്‍ വിരണ്ടു. അവ സ്വന്തം സൈന്യത്തെ ചവിട്ടി മെതിച്ചു. കൂലിപ്പട്ടാളക്കാര്‍ ചിതറിയോടി. മുന്നോട്ടു കുതിച്ചു കയറി കാര്യങ്ങള്‍ അവസാനിപ്പിക്കുക മാത്രമാണ് ഞങ്ങള്‍ക്കു ചെയ്യാനുണ്ടായിരുന്നത്.”
അപ്പോള്‍ ആനകള്‍ വേണ്ട.
“വേണ്ട.” പര്‍വ്വതേശ്വരന്‍ പറഞ്ഞു.
“നമുക്ക് വേണ്ടത് കൂടെ കൊണ്ടുപോകാന്‍ പറ്റുന്നതും അവരുടെ കൂലിപ്പട്ടാളത്തെ തുരത്തുവാന്‍ കഴിയുന്നതുമായ ഒരു സംവിധാനമാണ്. അങ്ങനെവന്നാല്‍ സൈനികരുടെ എണ്ണത്തിലുള്ള അവരുടെ മേധാവിത്വത്തെ നമുക്ക് മറികടക്കാനാവും.”
പര്‍വ്വതേശ്വരന്‍ തലയാട്ടി. ശിവന്‍ ജനലിലൂടെ പുറത്തേക്കു നോക്കി. സ്വച്ഛന്ദമല്ലാത്ത ഒരു പ്രഭാതവാതം ഇലകളെ വിറപ്പിച്ചു. ഇലകള്‍ പച്ചയായിരുന്നു. ശിവന്‍ അല്പംകൂടി കണ്ണുറപ്പിച്ച് അവയെ നോക്കി. അവ അപ്പോഴും പച്ചനിറമായിത്തന്നെ കാണപ്പെട്ടു.
“എനിക്കു മനസ്സിലായി” പൊടുന്നനെ പര്‍വ്വതേശ്വരനു നേരെനോക്കി ശിവന്‍ പറഞ്ഞു. അവന്‍റെ മുഖം പ്രകാശമാനമായി. “നമുക്കെന്തുകൊണ്ട് അമ്പ് ഉപയോഗിച്ചുകൂടാ?”
“അമ്പുകള്‍?” അതിശയപ്പെട്ടുകൊണ്ട് പര്‍വ്വതേശ്വരന്‍ പറഞ്ഞു.
ഒറ്റയ്ക്കൊറ്റയ്ക്കുള്ള യുദ്ധത്തിന് അഭിമാനികളായ ക്ഷത്രിയന്മാര്‍ ഉപയോഗിച്ചിരുന്ന യുദ്ധ കലയുടെ പ്രതീകമായിരുന്നു അസ്ത്രം. തുല്യനിലയിലുള്ള വര്‍ണ്ണങ്ങളില്‍പെട്ട യോദ്ധാക്കള്‍ തമ്മിലേ ഇത്തരത്തിലുള്ള ദ്വന്ദ്വയുദ്ധം പതിവുണ്ടായിരുന്നുള്ളൂ എന്നതിനാല്‍, ഇത് അഭിജാതരില്‍ മികവുറ്റ ക്ഷത്രിയരുടെ ആയോധനമികവ് പ്രകടിപ്പിക്കുവാനുള്ള ഒരു മാര്‍ഗ്ഗമായി മാത്രം അവശേഷിച്ചു. അസ്ത്രവിദ്യക്കാരോട് ജനങ്ങള്‍ക്ക് പൊതുവേ ആദരവായിരുന്നു. പക്ഷേ യുദ്ധത്തില്‍ അതൊരു നിര്‍ണ്ണായക ഘടകമല്ലായിരുന്നു. അമ്പും വില്ലും യുദ്ധത്തില്‍ വളരെ വിനാശകാരിയായ, നിര്‍ണ്ണായകഘടകമായിരുന്ന ഒരു കാലഘട്ടമുണ്ടായിരുന്നു. ദേവാസ്ത്രങ്ങളുടെ കാലമായിരുന്നു അത്. ഇതിലെ പല അസ്ത്രങ്ങളും അമ്പുകള്‍ വഴിയാണ് തൊടുത്തുവിട്ടിരുന്നത്. എന്നാല്‍ സഹസ്രാബ്‍ദങ്ങള്‍ക്കുമുന്‍പ് രുദ്രഭഗവാന്‍ ദേവാസ്ത്രം നിരോധിച്ചതോടെ സൈന്യങ്ങളില്‍ അമ്പെയ്ത്തുകാരുടെ പ്രസക്തി വളരെയധികം കുറഞ്ഞു.
“എണ്ണത്തിലുള്ള അവരുടെ മേധാവിത്വത്തെ നമുക്കെങ്ങനെ കുറച്ചുകൊണ്ടുവരാന്‍ കഴിയും പ്രഭോ?” വ്രകന്‍ ചോദിച്ചു. “ഏറ്റവും വൈദഗ്ദ്ധ്യമുള്ള അമ്പെയ്ത്തുകാര്‍പോലും ഉന്നം പിടിച്ച് അമ്പ് തൊടുത്തയക്കാന്‍ അഞ്ചുനിമിഷമെടുക്കും. ഒരു നിമിഷംകൊണ്ട് പന്ത്രണ്ടുപേരെ വധിക്കുവാനേ അവര്‍ക്കു സാധിക്കുകയുള്ളൂ. അമ്പെയ്ത്തുകാരുടെ സുവര്‍ണ്ണശ്രേണിയില്‍ നമുക്ക് നൂറ് ക്ഷത്രിയന്മാര്‍ മാത്രമേ ഉള്ളൂ. ശേഷിക്കുന്നവര്‍ക്കും അമ്പെയ്യാന്‍ സാധിക്കും. പക്ഷേ, അവരുടെ ലക്ഷ്യസാധ്യതയെ ആശ്രയിക്കാനാവില്ല. അങ്ങനെ വന്നാല്‍ നിമിഷത്തില്‍ ആയിരത്തി ഇരുന്നൂറിലധികം പേരെ കൊന്നൊടുക്കുവാന്‍ നമുക്കു സാധിക്കുകയില്ല. ചന്ദ്രവംശികളെ എതിരിടുമ്പോള്‍ അത് മതിയാവില്ല.”
“ഒറ്റയ്ക്കൊറ്റയ്ക്കുള്ള പോരാട്ടത്തില്‍ അസ്ത്രം പ്രയോഗിക്കുന്നതിനെക്കുറിച്ചല്ല ഞാന്‍ പറഞ്ഞുവരുന്നത്.” ശിവന്‍ പറഞ്ഞു “ശത്രുവിന് കടുത്ത ആള്‍ നാശമുണ്ടാക്കുവാന്‍ പറ്റിയ ആയുധം എന്ന നിലക്കാണ് ഞാന്‍ ഉദ്ദേശിച്ചത്.”
തന്‍റെ ശ്രോതാക്കളുടെ ആശയക്കുഴപ്പം വകവെക്കാതെ ശിവന്‍ തുടര്‍ന്നു “ഞാന്‍ വിശദീകരിക്കാം. ക്ഷത്രിയരില്‍തന്നെ അധോതലകുലത്തില്‍ പെട്ടവരില്‍ നിന്ന് നമുക്കൊരു അമ്പെയ്ത്ത് സൈന്യത്തെ ഉണ്ടാക്കിയെടുത്താലോ?”
“പക്ഷേ, അവരുടെ ഉന്നം അത്ര മികച്ചതായിരിക്കില്ല!” വ്രകന്‍ പറഞ്ഞു.
“അതൊരു പ്രശ്നമല്ല. ഉദാഹരണത്തിന് നമുക്ക് അയ്യായിരം അമ്പെയ്ത്തുകാരുണ്ടെന്നു വെക്കുക. നമ്മള്‍ അവര്‍ക്ക് നിശ്ചിത ദൂരം പാലിക്കുന്നതിനായി പരിശീലനം നല്കുന്നു. ഉന്നത്തിന്‍റെ കാര്യം വിട്ടുകളയുക. ചന്ദ്രവംശിസൈന്യത്തിനുനേരെ അമ്പെയ്തുവിടുക മാത്രമാണ് അവരുടെ ദൗത്യം. ഉന്നം പാലിക്കാന്‍ കഴിയില്ലെങ്കിലും നിരവധി അമ്പുകള്‍ ശത്രുസൈന്യത്തിനുമേല്‍ ദ്രുതഗതിയില്‍ എയ്തുവിടാന്‍ അവര്‍ക്കു കഴിയും. രണ്ടോമൂന്നോ നിമിഷങ്ങള്‍ക്കുള്ളില്‍ ഒരമ്പ് എയ്തുവിടാന്‍ കഴിഞ്ഞേക്കും.”
ആ ആശയത്തിന്‍റെ മികവു മനസ്സിലായപ്പോള്‍ പര്‍വ്വതേശ്വരന്‍റെ കണ്ണുകള്‍ ഇറുകി. അദ്ദേഹത്തിന്‍റെ ഒപ്പമുള്ള ദളപതിമാര്‍ അവരുടെ ആലോചനകള്‍ ഏകീകരിക്കാന്‍ ശ്രമിച്ചു.
“അതിനെക്കുറിച്ച് ഒന്നാലോചിക്കുക.” ശിവന്‍ പറഞ്ഞു. “ഓരോ നിമിഷം കഴിയുമ്പോഴും അയ്യായിരം അമ്പുകള്‍ ചന്ദ്രവംശി സൈന്യത്തിനുമേല്‍ പെയ്തിറങ്ങും. ഇത് പത്തുനിമിഷനേരം തുടരുവാന്‍ കഴിഞ്ഞാല്‍ ഏതാണ്ട് തുടര്‍ച്ചയായ അസ്ത്രമഴ തന്നെയായിരിക്കും. കൂലിപ്പട്ടാളക്കാരുടെ അണികള്‍ തകര്‍ന്നുപോകും. കഴിഞ്ഞ തവണത്തെ യുദ്ധത്തില്‍ ആനകള്‍ ഉണ്ടാക്കിയ നാശം തന്നെയായിരിക്കും ഇതുകൊണ്ടുണ്ടാവുക.”
“ഗംഭീരം” വ്രകന്‍ പറഞ്ഞു.
“ഒരുവേള” പര്‍വ്വതേശ്വരന്‍ തന്‍റെ ചിന്ത പങ്കുവെച്ചു. “വില്ലു കാലുകൊണ്ട് കുലച്ചുപിടിച്ച് അമ്പ് തൊടുത്തുവിടുവാനുള്ള പരിശീലനം നമ്മുടെ അമ്പെയ്ത്തുകാര്‍ക്കു നല്കിയാല്‍ അതിന്‍റെ ഫലം കൂടുതല്‍ മാരകമായിരിക്കും. ഉന്നത്തിന്‍റെ കാര്യത്തില്‍ അത്ര കാര്‍ക്കശ്യം പുലര്‍ത്തണമെന്നില്ല.”
“ഗംഭീരന്‍ ആശയം.” ശിവന്‍ അതിശയിച്ചു. “അപ്പോള്‍ വില്ലുകളുടെ വലിപ്പം കൂട്ടാം. കൂടുതല്‍ ദൂരം താണ്ടുവാന്‍ ഈ അമ്പുകള്‍ക്കു കഴിഞ്ഞേക്കും.”
“അമ്പുകള്‍ വലുതും കനപ്പെട്ടതുമാക്കാം, ചെറിയ കുന്തങ്ങള്‍ പോലെ.” പര്‍വ്വതേശ്വരന്‍ തുടര്‍ന്നു “മരം കൊണ്ടും തുകലുകൊണ്ടുമുള്ള പടച്ചട്ടകളെ തുളച്ചു കയറുവാന്‍ അവയ്ക്കു സാധിച്ചേക്കും. ലോഹനിര്‍മ്മിതമായ പടച്ചട്ടകളണിഞ്ഞ സ്ഥിരം യോദ്ധാക്കള്‍ക്കുമാത്രമേ അതില്‍നിന്ന് രക്ഷനേടാന്‍ സാധിക്കൂ.”
“നമുക്ക് ഒരുവഴി ശരിയായില്ലേ?” ശിവന്‍ ചോദിച്ചു.
“ഉവ്വ്.” പര്‍വ്വതേശ്വരന്‍ പുഞ്ചിരിച്ചുകൊണ്ട് പറഞ്ഞു. വ്രകനുനേരെ തിരിഞ്ഞ് അദ്ദേഹം തുടര്‍ന്നു “ഇത്തരം സൈനികരെ ഉണ്ടാക്കണം. രണ്ടാഴ്ചക്കകം അയ്യായിരം യോദ്ധാക്കള്‍ തയ്യാറായിരിക്കണം.”
“അത് നടന്നിരിക്കും, പ്രഭോ.” വ്രകന്‍ പറഞ്ഞു.

“ശിവാ, താങ്കള്‍ക്കെന്താണ് പറയാനുള്ളത്?” ലോഹസംസ്കരണശാലയിലേക്കു പ്രവേശിക്കുന്നതിനിടെ പര്‍വ്വതേശ്വരന്‍ ചോദിച്ചു. ശിവന്‍ അഭ്യര്‍ത്ഥിച്ചതുപോലെ വ്രകനും പ്രസന്‍ജിത്തും അവനെ അനുഗമിച്ചു. ഒരാഴ്ചയായി പരിശീലിപ്പിച്ചുകൊണ്ടിരുന്ന അമ്പെയ്ത്തുസൈന്യത്തില്‍നിന്നും മനസ്സില്ലാമനസ്സോടെയാണ് വ്രകന്‍ പുറത്തേക്കിറങ്ങിയത്. എന്നാല്‍ നീലകണ്ഠന്‍റെ ഭാഗത്തുനിന്നും മറ്റെന്തെങ്കിലും ഗംഭീരന്‍ ആശയങ്ങള്‍ ലഭിച്ചെങ്കിലോ എന്നു കരുതിയാണ് അയാള്‍ അവനെ അനുഗമിച്ചത്. വ്രകന്‍ നിരാശനായില്ല.
“ഞാന്‍ ആലോചിക്കുകയായിരുന്നു.” ശിവന്‍ പറഞ്ഞു. “നിങ്ങളുടെ തുളപ്പന്‍ യന്ത്രമില്ലേ, അതുപോലുള്ള ഒരു സാധനം വികസിപ്പിച്ചെടുക്കണം. ശത്രുസൈന്യത്തിന്‍റെ കേന്ദ്രസ്ഥാനം ഭേദിക്കുവാന്‍ അത് ആവശ്യമാണ്. കേന്ദ്രസ്ഥാനം എന്ന് ഞാനുദ്ദേശിച്ചത് സര്‍വ്വസൈന്യാധിപന്‍ അവരുടെ മികച്ച സൈനികരെ കേന്ദ്രീകരിച്ചു നിര്‍ത്തിയിട്ടുള്ള സ്ഥലം എന്നാണ്. അവര്‍ ചെറുത്തുനില്ക്കുന്നിടത്തോളം കാലം നമുക്ക് വിജയം ഉറപ്പുവരുത്താനാവില്ല.”
“ശരിയാണ്.” പര്‍വ്വതേശ്വരന്‍ പറഞ്ഞു “ഒരുകാര്യം നമ്മള്‍ പ്രതീക്ഷിക്കണം. ഈ അസ്ത്രവര്‍ഷം അതിജീവിക്കാന്‍ കെല്പുള്ളവരായിരിക്കും ആ സൈനികര്‍.”
“അതുശരിയാണ്. “ശിവന്‍ പറഞ്ഞു. “നമുക്കാ തുളപ്പനുകള്‍ കൊണ്ടുപോവാന്‍ കഴിയില്ല, അല്ലേ?”
“ഇല്ല പ്രഭോ, അത് സാധിക്കില്ല.” വ്രകന്‍ പറഞ്ഞു.
“നമുക്കൊരു മനുഷ്യത്തുളപ്പന്‍ നിര്‍മ്മിക്കുവാന്‍ ശ്രമിച്ചു നോക്കിയാലോ?”
“പറയൂ കേള്‍ക്കട്ടെ.” വളരെ ശ്രദ്ധാപൂര്‍വ്വം സാവധാനത്തിലാണ് പര്‍വ്വതേശ്വരന്‍ അങ്ങനെ പറഞ്ഞത്.
“ഇരുപതിന് ഇരുപത് എന്ന കണക്കില്‍ സമചതുരാകൃതിയില്‍ നമ്മള്‍ പട്ടാളക്കാരെ അണിനിരത്തണം.” ശിവന്‍ പറഞ്ഞു. “ഓരോരുത്തരും അവനവന്‍റെ ഇടതുഭാഗം പരിചകൊണ്ടു മറയ്ക്കുമ്പോള്‍ തൊട്ടടുത്ത സൈനികന്‍റെ വലതുഭാഗം സുരക്ഷിതമാവുന്നു.”
“ആ പരിചകള്‍ക്കിടയിലൂടെ അവര്‍ക്കു കുന്തം പുറത്തേക്കു നീട്ടിപ്പിടിക്കാം.” പര്‍വ്വതേശ്വരന്‍ അഭിപ്രായപ്പെട്ടു.
“അതെ, അതുതന്നെ.”ശിവന്‍ പറഞ്ഞു. “ഓരോ സൈനികനും പരിചകൊണ്ട് സ്വന്തം ശരീരം മറയ്ക്കുമ്പോള്‍ മുന്നിലുള്ളവനും അതിന്‍റെ പരിരക്ഷ കിട്ടും. ആ രൂപം ഏതാണ്ട് ആമയുടെ ആകൃതിയിലായിരിക്കും. ആമയുടെ പുറന്തോടുപോലെയുള്ള ആ കവചത്തിനിടയിലൂടെ തുളച്ചുകയറുവാന്‍ ശത്രുവിന് സാധിക്കുകയില്ല. എന്നാല്‍ നമ്മുടെ കുന്തങ്ങള്‍ ശത്രുവിന്‍റെ മേല്‍ തുളച്ചു കയറും.”
“നമ്മുടെ ഏറ്റവും കരുത്തന്മാരും അനുഭവസമ്പന്നരുമായ സൈനികരെ ഉപയോഗിച്ച് ഈ കൂര്‍മ്മവ്യൂഹം കൃത്യമായി മുന്നോട്ടു പോകുന്നുവെന്ന് ഉറപ്പുവരുത്താം.” പ്രസന്‍ജിത് അഭിപ്രായപ്പെട്ടു.
“അല്ല” പര്‍വ്വതേശ്വരന്‍ പറഞ്ഞു. “ഏറ്റവും പരിചയസമ്പന്നരായ സൈനികരെ പുറകിലും വശങ്ങളിലും വിന്യസിക്കണം. ചെറുപ്പക്കാരായ സൈനികര്‍ പരിഭ്രമിച്ചാല്‍ ഈ വ്യൂഹം തകരുകയില്ല എന്നു ഉറപ്പുവരുത്താനാണ് അങ്ങനെ ചെയ്യുന്നത്. സംഘം ഒരുമിച്ചുനിന്നാല്‍ മാത്രമേ ആ വ്യൂഹം കാര്യക്ഷമമായി പ്രവര്‍ത്തിക്കുകയുള്ളൂ.”
“ശരിയാണ്.” പര്‍വ്വതേശ്വരന്‍റെ പെട്ടെന്നുള്ള അന്തര്‍ജ്ഞാനപ്രകടനം കണ്ട് പുഞ്ചിരിയോടെ ശിവന്‍ പറഞ്ഞു “പിന്നെ, സാധാരണ വഹിക്കുന്ന കുന്തത്തിനുപകരം അവര്‍ ഇത് ഉപയോഗിച്ചാലോ.”
താന്‍ രൂപകല്പന ചെയ്തു കൊടുത്ത ലോഹസംസ്കരണശാലയിലെ വിദഗ്ദ്ധര്‍ പെട്ടെന്ന് നിര്‍മ്മിച്ചെടുത്ത ഒരായുധം ശിവന്‍ ഉയര്‍ത്തിക്കാട്ടി. അതിന്‍റെ ലളിതമായ മികവുകണ്ട് പര്‍വ്വതേശ്വരന്‍ അതിശയിച്ചു. കുന്തത്തിന്‍റെ ആകൃതിയായിരുന്നു അതിന്. എന്നാല്‍ അതിന്‍റെ തലഭാഗത്തിന് നല്ല വീതിയുണ്ടായിരുന്നു. ആ വീതി കൂടിയ മുഖപ്പിന്‍റെ ഇടതും വലതും വശങ്ങളിലായി രണ്ട് ആണികള്‍ ഘടിപ്പിച്ചിരുന്നു. ഇതുകൊണ്ട് ശത്രുവിനെ ആക്രമിക്കുമ്പോള്‍ ഒരേ സമയം മൂന്നു കുന്തങ്ങള്‍ കൊണ്ട് കുത്തുന്നതുപോലെ അനുഭവപ്പെടും.
“അതിഗംഭീരമായിട്ടുണ്ട് ശിവാ.” പര്‍വ്വതേശ്വരന്‍ പറഞ്ഞു. “ഇതിന് എന്താ പേരിട്ടിട്ടുള്ളത്?”
“ഞാനിതിനെ ത്രിശൂലം എന്നു വിളിക്കുന്നു.”
“പ്രസന്‍ജിത്” പര്‍വ്വതേശ്വരന്‍ പറഞ്ഞു “ഈ സൈനികരെ ഉണ്ടാക്കിയെടുക്കുവാനുള്ള ചുമതല നിനക്കാണ്. നമ്മള്‍ പടയോട്ടം തുടങ്ങുന്നതിനു മുന്‍പായി അഞ്ച് കൂര്‍മ്മവ്യൂഹങ്ങളെങ്കിലും എനിക്കുവേണം. ഇതിനായി ഞാന്‍ താങ്കള്‍ക്ക് രണ്ടായിരം ആളുകളെ വിട്ടുതരാം.”
“അതു നടന്നിരിക്കും പ്രഭോ.” സൈനികാഭിവാദ്യത്തോടെ പ്രസന്‍ജിത് പറഞ്ഞു.
പര്‍വ്വതേശ്വരന്‍ ശിവനെ ആദരവോടെ നോക്കി. ശിവന്‍റെ ആശയങ്ങള്‍ ഉജ്ജ്വലമാണെന്ന് അദ്ദേഹം മനസ്സിലാക്കി. വ്യക്തിപരമായി ഇത്രയേറെ സങ്കടമനുഭവിക്കുമ്പോഴും ഇത്തരം തന്ത്രങ്ങള്‍ അവന്‍റെ മനസ്സില്‍ നിന്നുയരുന്നുവെന്നത് അഭിനന്ദനാര്‍ഹം തന്നെ. ഒരുവേള മറ്റുള്ളവര്‍ ശിവനെക്കുറിച്ചു പറയുന്ന കാര്യങ്ങള്‍ ശരിയായിരിക്കും. ഒരുപക്ഷേ ശ്രീരാമദേവന്‍റെ ലക്ഷ്യങ്ങള്‍ സാക്ഷാത്കരിക്കുവാന്‍ ശിവനു സാധിച്ചേക്കും. തന്‍റെ വിശ്വാസം തെറ്റല്ലെന്ന് ശിവന്‍ തെളിയിക്കുമെന്ന് പര്‍വ്വതേശ്വരന്‍ പ്രത്യാശിച്ചു.

കൊട്ടാരത്തില്‍ പ്രധാനയോഗങ്ങള്‍ നടക്കുന്ന അറയില്‍ ശിവന്‍ ഇരുന്നു. ദക്ഷനും പര്‍വ്വതേശ്വരനും അവന്‍റെ തൊട്ടപ്പുറത്തായി ഇരിപ്പുറപ്പിച്ചു. ഇതിഹാസതുല്യരായ രണ്ട് അരിഷ്‍ടനേമി സൈനികര്‍, വിദ്യുന്‍മാലിയും മായാസ്രേണിക്കും അല്പം അകലെ ഇരിപ്പുണ്ടായിരുന്നു. നല്ല പേശീബലമുള്ള, ഒരിക്കല്‍ അഭിമാനിയായിരുന്ന ഒരു മനുഷ്യന്‍ ശിവന്‍റെ മുന്നില്‍ കൈ കൂപ്പി അപേക്ഷാപൂര്‍വ്വം നില്പുണ്ടായിരുന്നു.
“എനിക്കൊരു അവസരം തരൂ, പ്രഭോ.” ദ്രപകു പറഞ്ഞു. “നിയമത്തിനു മാറ്റം വന്നുവെങ്കില്‍ പിന്നെ ഞങ്ങള്‍ക്കെന്തുകൊണ്ടു പോരാടിക്കൂടാ?”
കോത്ദ്വാരില്‍ വെച്ച് ശിവനെ അനുഗ്രഹിച്ച അന്ധനായ മനുഷ്യന്‍റെ മകനാണ് ദ്രപകു. തന്‍റെ പിതാവിനെ അന്ധനാക്കുകയും ഭാര്യയേയും ഗര്‍ഭസ്ഥശിശുവിനേയും മരണത്തിനിരയാക്കുകയും ചെയ്ത ആ മഹാമാരിക്കുമുന്‍പ് മെലൂഹന്‍ സൈന്യത്തിലെ ഒരു ദളപതിയായിരുന്നു ദ്രപകു. പിതാവിനോടൊപ്പം അയാളും ഒരു വികര്‍മനായി പ്രഖ്യാപിക്കപ്പെട്ടു.
ശിവന്‍ “ദ്രപകു, നിങ്ങളുടെ പിതാവിനെങ്ങനെയുണ്ട്?”
“അദ്ദേഹത്തിന് സുഖമാണ്, പ്രഭോ. ഈ ധര്‍മ്മയുദ്ധത്തില്‍ ഞാന്‍ അങ്ങയെ പിന്തുണച്ചില്ലെങ്കില്‍ പിതാവ് എന്നെ ഉപേക്ഷിക്കും.”
ശിവന്‍ പതിയെ പുഞ്ചിരിച്ചു. ഇതൊരു ധര്‍മ്മയുദ്ധമാണെന്ന് അവനും വിചാരിച്ചു. “പക്ഷേ, ദ്രപകു, യുദ്ധത്തില്‍ നിങ്ങള്‍ക്കെന്തെങ്കിലും സംഭവിച്ചാല്‍ പിതാവിന്‍റെ കാര്യം ആരു നോക്കും?”
“മെലൂഹ നോക്കിക്കൊള്ളും, പ്രഭോ. പക്ഷേ, ഞാന്‍ അങ്ങയോടൊപ്പം യുദ്ധത്തിനു ചേര്‍ന്നില്ലെങ്കില്‍ ഒരായിരം തവണയെങ്കിലും അദ്ദേഹം മരിക്കും. എന്‍റെ പിതാവിന്‍റെ അഭിമാനത്തിനുവേണ്ടി പോരാടാത്ത, സ്വന്തം രാജ്യത്തിന്‍റെ അഭിമാനത്തിനുവേണ്ടി പോരിനിറങ്ങാത്ത ഞാന്‍ എന്തൊരു മകനാണ്?”
ശിവന് അപ്പോഴും അല്പം തീര്‍ച്ചയില്ലായ്മ ഉണ്ടായിരുന്നു. ആ മുറിയിലുണ്ടായിരുന്ന മറ്റുള്ള ആളുകളുടെ അസ്വസ്ഥത അവന് മനസ്സിലായി. വികര്‍മനിയമത്തില്‍ പൊളിച്ചെഴുത്തു നടത്തിയിട്ടും ദ്രപകു അങ്ങോട്ടു കടന്നുവന്നപ്പോള്‍ ആരും അയാളെ തൊട്ടില്ല എന്ന കാര്യം ശിവന്‍ ശ്രദ്ധിച്ചിരുന്നു.
“പ്രഭോ, ചന്ദ്രവംശികള്‍ നമ്മേക്കാള്‍ എണ്ണത്തില്‍ കൂടുതലാണ്.” ദ്രപകു തുടര്‍ന്നു “പരിശീലനം ലഭിച്ച സകല സൈനികരേയും നമുക്കാവശ്യമുണ്ട്. വികര്‍മരായി പ്രഖ്യാപിക്കപ്പെട്ടതുമൂലം പോരിനു പോകാന്‍ കഴിയാത്ത അയ്യായിരത്തോളം യോദ്ധാക്കളുണ്ട്. അവരെ ഒന്നിച്ചു കൊണ്ടുവരുവാന്‍ എനിക്കു കഴിയും. രാജ്യത്തിനുവേണ്ടി മരിക്കുവാന്‍ ഉത്സുകരാണ് ഞങ്ങള്‍, തയ്യാറാണ് ഞങ്ങള്‍.”
“ധീരനായ ദ്രപകു, താങ്കള്‍ മെലൂഹക്കുവേണ്ടി മരിക്കുവാന്‍ ഞാന്‍ ആഗ്രഹിക്കുന്നില്ല.” ശിവന്‍ പ്രതിവചിച്ചു. തല്‍ക്ഷണം ദ്രപകുവിന്‍റെ മുഖം മങ്ങി. കോട്ട്ദ്വാരിലെ വീട്ടിലേക്കു മടങ്ങേണ്ടിവരും എന്ന് അയാള്‍ നിശ്ചയിച്ചു. “എങ്കിലും” ശിവന്‍ തുടര്‍ന്നു “നിങ്ങള്‍ മെലൂഹക്കുവേണ്ടി കൊല്ലുന്നത് എനിക്കിഷ്‍ടമാണ്.”
ദ്രപകു മുഖമുയര്‍ത്തി.
“ദ്രപകു, നിങ്ങളുടെ സൈനിക ദളം തയ്യാറാക്കുക.” ശിവന്‍ കല്പിച്ചു.
ദക്ഷനെ നോക്കി ശിവന്‍ തുടര്‍ന്നു “നമ്മളതിന് വികര്‍മദളം എന്ന് പേരു നല്കും.”

“വികര്‍മരെ എങ്ങനെ നമ്മുടെ സൈന്യത്തിലെടുക്കാന്‍ കഴിയും? ഇത് അപഹാസ്യമാണ്.” വിദ്യുന്‍മാലിയുടെ കണ്ണുകള്‍ ജ്വലിച്ചു.
വിദ്യുന്‍മാലിയും മായാസ്രേണിക്കും അവരുടെ സ്വകാര്യവ്യായാമകേന്ദ്രത്തില്‍ പതിവുള്ള വാള്‍പ്പയറ്റ് പരിശീലനത്തില്‍ ഏര്‍പ്പെട്ടിരിക്കുകയായിരുന്നു.
“വിദ്യു….” മായാസ്രേണിക്ക് മുഖസ്തുതി പറഞ്ഞു.
“എന്നെ വിദ്യു ആക്കരുത് മായാ, ഇത് തെറ്റാണെന്ന് നിനക്കറിയാമല്ലോ.”
സ്വതവേ ശാന്തശീലനായ മായാസ്രേണിക്ക് തലയാട്ടുക മാത്രം ചെയ്തുകൊണ്ട് എടുത്തുചാട്ടക്കാരനായ കൂട്ടുകാരന്‍റെ രോഷം അവന്‍റെ അസ്വസ്ഥത തീര്‍ക്കട്ടെ എന്നു കരുതി.
“ഈ യുദ്ധത്തില്‍ മൃത്യുവരിച്ചാല്‍ ഞാനെങ്ങനെ എന്‍റെ പിതാമഹന്മാരുടെ മുഖത്തുനോക്കും?” വിദ്യുന്‍മാലി ചോദിച്ചു. “ക്ഷത്രിയന്‍ യുദ്ധം ചെയ്യേണ്ടിടത്ത് എങ്ങനെ അക്ഷത്രിയന്‍ യുദ്ധം ചെയ്യുന്നുവെന്ന് അവര്‍ ചോദിച്ചാല്‍ അതിന് ഞാനെന്ത് മറുപടി പറയും? ബലഹീനരെ സംരക്ഷിക്കുകയെന്നത് നമ്മുടെ കടമയാണ്. ബലഹീനരെ നമുക്കുവേണ്ടി യുദ്ധത്തിനിറക്കാന്‍ പാടുള്ളതല്ല.”
“വിദ്യു, ദ്രപകു ബലഹീനനാണെന്ന് എനിക്കു തോന്നുന്നില്ല. ചന്ദ്രവംശികളുമായി കഴിഞ്ഞതവണ നടന്ന യുദ്ധത്തില്‍ അവന്‍ പ്രകടിപ്പിച്ച വീര്യം താന്‍ മറന്നുപോയോ?”
“അവനൊരു വികര്‍മനാണ്! അതവനെ ബലഹീനനാക്കുന്നു.”
“ഇനിയിവിടെ ആരും വികര്‍മരല്ലെന്ന് ശിവഭഗവാന്‍ നിശ്ചയിച്ചിട്ടുണ്ട്.”
“നീലകണ്ഠന് ശരിയും തെറ്റും തിരിച്ചറിയില്ലെന്നാണ് എനിക്കു തോന്നുന്നത്.”
“വിദ്യു!” മായാസ്രേണിക്ക് അട്ടഹസിച്ചു.
ആ അട്ടഹാസം കണ്ടപ്പോള്‍ വിദ്യുന്‍മാലി അമ്പരന്നുപോയി.
“അത് ശരിയാണെന്ന് നീലകണ്ഠന്‍ പറഞ്ഞിട്ടുണ്ടെങ്കില്‍” മായാസ്രേണിക്ക് തുടര്‍ന്നു “അത് ശരി തന്നെയാണ്!”