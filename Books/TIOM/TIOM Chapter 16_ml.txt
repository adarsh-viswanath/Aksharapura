അധ്യായം പതിനാറ്
സൂര്യനും ഭൂമിയും

അന്നുരാത്രി കരാചാപയില്‍ മുന്‍കൂട്ടിയുള്ള തയ്യാറെടുപ്പൊന്നുമില്ലാതെ തന്നെ ആഘോഷമുണ്ടായി. രാജകുമാരി സുരക്ഷിതയായിരുന്നു. ആര്‍ക്കും സഹിക്കാനാവാത്ത തരക് പരാജയപ്പെട്ടിരിക്കുന്നു. ദുര്‍മുഖം കാട്ടുന്ന ആ വായാടിയെ അവന്‍റെ അമ്മപോലും തള്ളിപ്പറയാനാണ് സാധ്യതയെന്ന് ഭൂരിഭാഗം ആളുകളും കരുതുന്നു. അഭിപ്രായസ്വാതന്ത്ര്യമുള്ള ആ നഗരത്തില്‍ അയാള്‍ക്ക് അനുകൂലികള്‍ ആരുമുണ്ടായിരുന്നില്ല. പക്ഷേ, ദ്വന്ദ്വയുദ്ധത്തിന് അതിന്‍റേതായ ചട്ടങ്ങളുണ്ട്. അതുകൊണ്ടാണ് സതി തരകിനു മാപ്പു നല്കിയ നിമിഷം ശുശ്രൂഷകരും വൈദ്യന്മാരും ചേര്‍ന്ന് അയാളെ ആശുപത്രിയിലെത്തിച്ചത്. അയാളുടെ ജീവന്‍ രക്ഷിക്കുവാനായ് ശസ്ത്രക്രിയാവിദഗ്ദ്ധര്‍ ആറുമണിക്കൂര്‍ പാടുപെട്ടു. ആളുകളെ അസന്തുഷ്‍ടരാക്കിക്കൊണ്ട് അവര്‍ അതില്‍ വിജയിക്കുകയും ചെയ്തു.
“സൂര്യനേയും ഭൂമിയേയും കുറിച്ചുള്ള ഒരു കവിത കേട്ടിട്ടുണ്ടോ?” സതി ശിവനോട് ചോദിച്ചു.
പ്രവിശ്യാധിപന്‍റെ കൊട്ടാരത്തിന്‍റെ മട്ടുപ്പാവില്‍ നില്ക്കുകയായിരുന്നു അവര്‍. കൊട്ടാരത്തിനുള്ളില്‍ അപ്പോള്‍ കോലാഹലനിര്‍ഭരമായ വിരുന്ന് നടക്കുകയായിരുന്നു.
“ഇല്ല.” പ്രലോഭിപ്പിക്കുന്ന വിധത്തിലുള്ള ചിരിയോടെ സതിയുടെ അടുത്തേക്ക് കുറച്ചുകൂടി നീങ്ങിനിന്നുകൊണ്ട് ശിവന്‍ പറഞ്ഞു “പക്ഷേ, അത് കേള്‍ക്കാന്‍ എനിക്ക് താല്പര്യമുണ്ട്.”
“സ്വാഭാവികമായും ഭൂമി പലപ്പോഴും സൂര്യന്‍റെ അടുത്തുചെല്ലുന്ന കാര്യത്തെക്കുറിച്ച് ആലോചിക്കാറുണ്ട്.” സതി പറഞ്ഞു. “പക്ഷേ, അവള്‍ക്കത് ചെയ്യാന്‍ സാധിക്കില്ല. അവളാണെങ്കില്‍ നികൃഷ്‍ട. ആദിത്യന്‍റെ തേജസ്സാണെങ്കിലോ എന്തും ദഹിപ്പിക്കാന്‍ ശേഷിയുള്ളത്. അവളെങ്ങാനും സൂര്യന്‍റെ അടുത്തുചെന്നാല്‍ ദഹിച്ചുപോകും.
അതിന് ഇവിടെയെന്തുകാര്യം?
“ഞാന്‍ വിയോജിക്കുന്നു.” ശിവന്‍ പറഞ്ഞു. “ഭൂമി കൂടുതല്‍ അടുത്തുവരികയാണെങ്കില്‍ മാത്രമേ സൂര്യന്‍ ജ്വലിക്കുകയുള്ളൂ. ഭൂമി ഉണ്ടായിരുന്നില്ലെങ്കില്‍ സൂര്യന്‍റെ നിലനില്പിന് യാതൊരു കാരണവുമില്ലാതാകും.”
“സൂര്യന്‍ ഭൂമിക്കു വേണ്ടി മാത്രമല്ല നിലകൊള്ളുന്നത്. സൗരയൂഥത്തിലെ എല്ലാ ഗ്രഹങ്ങള്‍ക്കും വേണ്ടിയാണ്.”
“യഥാര്‍ത്ഥത്തില്‍ ആര്‍ക്കുവേണ്ടിയാണ് താന്‍ നിലകൊള്ളേണ്ടത് എന്നു തീരുമാനിക്കേണ്ടത് സൂര്യനല്ലേ?”
“അല്ല.” വിഷമത്തോടെ ശിവനെ നോക്കി സതി പറഞ്ഞു. “സൂര്യനായിത്തീരുന്ന ആ നിമിഷം മുതല്‍ അദ്ദേഹം വലിയൊരു ചോദ്യത്തിനുള്ള മറുപടി പറയുന്നു. തനിക്കുവേണ്ടിയല്ല അദ്ദേഹം നിലനില്ക്കുന്നത്. മഹത്തായ ഒരു നന്മയ്ക്കുവേണ്ടിയാണ് അദ്ദേഹം നിലകൊള്ളുന്നത്. അദ്ദേഹത്തിന്‍റെ ചൈതന്യമാണ് സൗരയൂഥത്തിന്‍റെ ജീവരക്തം. ഭൂമിക്ക് എന്തെങ്കിലും വിധത്തിലുള്ള ചുമതലാ ബോധമുണ്ടെങ്കില്‍ ഈ സമതുലിതാവസ്ഥയെ നശിപ്പിക്കുന്നതായ ഒരു കാര്യവും അവള്‍ ചെയ്യുകയില്ല.”
“അങ്ങനെയെങ്കില്‍ സൂര്യന്‍ എന്തു ചെയ്യണം?” ശിവന്‍ ചോദിച്ചു. അവന്‍റെ മുഖത്ത് രോഷവും വേദനയും പ്രകടമായിരുന്നു. “ജീവിതം വെറുതെ എരിയിച്ചു തീര്‍ക്കുകയോ? അങ്ങകലെ നിന്നും ഭൂമിയെ നോക്കിനില്ക്കുകയോ?”
“ഭൂമി എവിടേക്കും പോകുന്നില്ല. സൂര്യനും ഭൂമിക്കും ഊഷ്മളമായ സൗഹൃദം പങ്കുവെക്കുവാന്‍ ഇനിയും സാധിക്കും. എന്നാല്‍ അതില്‍കൂടുതലെന്തെങ്കിലുമുണ്ടെങ്കില്‍ അത് നിയമവിരുദ്ധമാണ്. മറ്റുള്ളവരുടെ താല്പര്യത്തിനു വിരുദ്ധമാണ്.”
ദേഷ്യംമൂലം ശിവന്‍ സതിയില്‍നിന്നും മുഖം തിരിച്ചുപിടിച്ചു. പാവനമായ ആ തടാകത്തില്‍നിന്നും ശാന്തി ലഭിക്കുന്നതിനായി അവന്‍ വടക്കുഭാഗത്തേക്ക് നോക്കി. അതൊന്നും തോന്നാതെ വന്നപ്പോള്‍ അവന്‍ ആകാശത്തേക്ക് താന്‍ വിശ്വാസമര്‍പ്പിക്കാത്ത ദൈവങ്ങളുടെ നേര്‍ക്കുനോക്കി.
നാശം!
അവിടെനിന്നും ക്രോധത്തോടെ ചവിട്ടിക്കുതിച്ചു പോകുന്നതിനു മുന്‍പായി ശിവന്‍ മുഷ്‍ടിചുരുട്ടി മട്ടുപ്പാവിലെ കൈവരികളില്‍ ശക്തിയോടെ ഇടിച്ചു. ആ ഇടിയുടെ ആഘാതത്തില്‍ ചില ചുടുകട്ടകള്‍ ഇളകി മാറി.

നഗരത്തിന്‍റെ ചുറ്റുമതിലിനുപുറത്ത്, വനപ്രദേശത്ത്, കുറച്ചു സൈനികര്‍ കാത്തുകിടപ്പുണ്ടായിരുന്നു. അല്പം അകലെയായി മൂടുപടമിട്ട രണ്ടുരൂപങ്ങള്‍ വലിയ പാറകളില്‍ ഇരിപ്പുണ്ടായിരുന്നു. ഒരു പടനായകന്‍ അനങ്ങാതെ കാര്‍ക്കശ്യത്തോടെ ആ രണ്ടുരൂപങ്ങളുടെയും അടുത്തായി നില്പുണ്ടായിരുന്നു. താന്‍ രാജ്ഞിയുടെ തൊട്ടടുത്താണ് നില്ക്കുന്നതെന്ന് അയാള്‍ക്ക് വിശ്വസിക്കാനേ കഴിഞ്ഞില്ല. ആ സവിശേഷമായ അവകാശം അയാളെ ആനന്ദപുളകിതനാക്കിത്തീര്‍ത്തു.
മൂടുപടം ധരിച്ചിരുന്ന രൂപങ്ങളിലൊന്ന് പടനായകനോട് കുറച്ചുകൂടി അടുത്തേക്ക് ചെല്ലുവാന്‍ നിര്‍ദ്ദേശിച്ചു. ആ മൂടുപടമിട്ട രൂപത്തിന്‍റെ കൈയില്‍ സര്‍പ്പാകൃതിയില്‍ ഓം എന്ന രൂപത്തിലുള്ള ഒരു തുകല്‍കങ്കണം ഉണ്ടായിരുന്നു. “വിശ്വദ്യുമ്നാ, ഇവിടെ വെച്ചാണ് അയാള്‍ കാണാമെന്ന് പറഞ്ഞിട്ടുള്ളതെന്ന് നിനക്ക് തീര്‍ച്ചയുണ്ടോ? അയാള്‍ പറഞ്ഞ സമയം കഴിഞ്ഞിട്ടിപ്പോള്‍ ഒരു മണിക്കൂറിനടുത്തായി.”
“അതെ പ്രഭോ” വിശ്വദ്യുമ്നന്‍ പരിഭ്രമത്തോടെ പറഞ്ഞു. “ഇവിടെ വരാമെന്നു തന്നെയാണ് അയാള്‍ പറഞ്ഞിരുന്നത്.”
മറ്റേ മൂടുപടധാരി അല്പംകൂടി ആജ്ഞാസ്വരത്തിലാണ് സംസാരിച്ചത്. ഒരു സ്ത്രീസ്വരമായിരുന്നു അത്. ചോദ്യം ചെയ്യപ്പെടാതെ അനുസരിപ്പിച്ചുമാത്രം ശീലമുള്ള ശബ്‍ദം. “അയാള്‍ നാഗന്മാരുടെ രാജ്ഞിയെ കാത്തിരിക്കാന്‍ നിര്‍ബ്ബന്ധിതയാക്കുകയാണ്!” മൂടുപടമിട്ട ആദ്യത്തെ രൂപത്തെ നോക്കി അവള്‍ പറഞ്ഞു. “നിങ്ങളത് വേണ്ടവിധം വിശദമായി പദ്ധതിയിട്ടിട്ടാണ് ചെയ്തിട്ടുണ്ടാവുകയെന്ന് ഞാന്‍ വിശ്വസിക്കുന്നു. ഈ അതിര്‍ത്തിക്കകത്തേക്ക് ഞാന്‍ കടന്നിട്ടുള്ളത് വെറുതെയാവില്ലെന്ന് പ്രതീക്ഷിക്കുന്നു.”
മൂടുപടമിട്ട പുരുഷന്‍ തന്‍റെ മാംസം മുറ്റിയ കൈകൊണ്ട് രാജ്ഞിയോട് ക്ഷമയോടെയിരിക്കുവാന്‍ ആംഗ്യം കാട്ടി. “വിശ്വസിക്കൂ മഹാറാണീ. സൂര്യവംശികള്‍ക്ക് ഒരിക്കലും മോചിതരാകുവാന്‍ കഴിയാത്തവിധത്തിലുള്ള ആഘാതമേല്പ്പിക്കുവാന്‍ നമുക്ക് ഏറ്റവും ആവശ്യമുള്ള ആളാണിയാള്‍.”
“യഥാര്‍ത്ഥത്തില്‍ ഇന്നലെ നഗരത്തില്‍വെച്ച് രാജകുമാരിയും ഒരു പുരുഷനും തമ്മില്‍ അഗ്നിപരീക്ഷ ഉണ്ടായി.” പ്രാദേശിക കാര്യങ്ങളെക്കുറിച്ച് തനിക്ക് നല്ല വിവരമുണ്ടെന്നു കാണിച്ച് രാജ്ഞിയെ പ്രീണിപ്പിക്കുവാന്‍ ശ്രമിച്ചുകൊണ്ട് വിശ്വദ്യുമ്നന്‍ പറഞ്ഞു. “എനിക്ക് ഏറ്റവും കൃത്യമായ വിശദാംശങ്ങളൊന്നും കിട്ടിയിട്ടില്ല. നമ്മുടെ ആള്‍ അതിലൊന്നും ചെന്നുപെട്ടിട്ടില്ലെന്നു ഞാന്‍ വിചാരിക്കുന്നു.”
രാജ്ഞി പൊടുന്നനെ മറ്റേ മൂടുപടധാരിയുടെ നേരെ തിരിഞ്ഞു. പിന്നെ അവള്‍ വിശ്വദ്യുമ്നനെ നോക്കി കല്പിച്ചു “മറ്റു സൈനികരുമായി ഇവിടെ കാത്തുനില്ക്കണം.”
താന്‍ പറയാന്‍ പാടില്ലാത്തതെന്തോ പറഞ്ഞതുപോലെ വിശ്വദ്യുമ്നനു തോന്നി. സൈന്യാധിപന്‍റെ രൂക്ഷമായ നോട്ടം അയാളെ ശാസിക്കുന്നതിനു മുന്‍പായി വിശ്വദ്യുമ്നന്‍ തിടുക്കത്തില്‍ അവിടെനിന്നു മാറി. ചോദിക്കാത്ത കാര്യങ്ങള്‍ക്ക് നല്ലൊരു പടയാളി മറുപടി പറയാന്‍ പാടില്ല എന്ന് പരിശീലനശാലയില്‍ വെച്ച് അയാള്‍ക്ക് നിര്‍ദ്ദേശം കിട്ടിയത് ഈ കാരണം കൊണ്ടു തന്നെയായിരുന്നു.
“അവള്‍ ഇവിടെയുണ്ടോ?” ദേഷ്യം കഷ്‍ടിച്ച് മറച്ചുപിടിക്കാന്‍ പാടുപെട്ടുകൊണ്ട് രാജ്ഞി ചോദിച്ചു.
മറ്റേ മൂടുപടധാരി തലയാട്ടി.
“ഇതെല്ലാം മറന്നുകളയണമെന്ന് ഞാന്‍ പറഞ്ഞതായിട്ടാണ് എന്‍റെ ഓര്‍മ്മ.” രാജ്ഞി കര്‍ക്കശമായി പറഞ്ഞു. “ഈ അന്വേഷണം കൊണ്ട് യാതൊരു പ്രയോജനവുമില്ല. മന്ദരപര്‍വ്വതത്തിനുനേര്‍ക്ക് നമ്മള്‍ നടത്തിയ ആക്രമണം നമുക്ക് അതിലെന്തോ ഗൂഢലക്ഷ്യമുണ്ടെന്ന് അവര്‍ക്ക് സംശയിക്കുവാനുള്ള കാരണമായിത്തീര്‍ന്നില്ലേ?”
പുരുഷരൂപം ക്ഷമായാചനം നടത്തും വിധം രാജ്ഞിയെ നോക്കി.
“അവള്‍ക്കു വേണ്ടിയാണോ നിങ്ങളിവിടെ വന്നത്?”
“അല്ല, മഹാറാണീ,” ആദരവ് വഴിഞ്ഞൊഴുകും വിധമുള്ള സ്വരത്തില്‍ മൂടുപടധാരി പറഞ്ഞു. “ഇവിടെവെച്ച് കാണാമെന്നാണ് അയാള്‍ ഞങ്ങളോട് പറഞ്ഞിരുന്നത്.”
രാജ്ഞി പതുക്കെ കൈനീട്ടി ആ മനുഷ്യന്‍റെ ചുമലില്‍ പതുക്കെ തട്ടി. “ലക്ഷ്യത്തില്‍ മനസ്സുറപ്പിച്ച് നില്ക്ക് കുഞ്ഞേ.” രാജ്ഞി സൗമ്യമായി പറഞ്ഞു.” ഇത് നേടിയെടുക്കാനായാല്‍, നമ്മള്‍ ഇന്നുവരെ നേടിയെടുത്തിട്ടുള്ളതില്‍വെച്ച് ഏറ്റവും വലിയ വിജയമായിരിക്കും അത്. നീ മുന്‍പ് പറഞ്ഞതുപോലെ, അവര്‍ക്ക് മോചനം നേടാന്‍ കഴിയാത്ത വിധത്തിലുള്ള ആഘാതമായിരിക്കും നമ്മള്‍ അവരില്‍ ഏല്പിക്കുവാന്‍ പോകുന്നത്.”
അയാള്‍ തലകുലുക്കി.
“പിന്നെ,” തന്‍റെ കറുത്ത വസ്ത്രങ്ങള്‍ക്കിടയിലേക്ക് കൈ തിരികെ കയറ്റിക്കൊണ്ട് രാജ്ഞി പറഞ്ഞു” അവളെക്കുറച്ചോര്‍ക്കുമ്പോഴുണ്ടാകുന്ന അസ്വസ്ഥത അസ്വാഭാവികമായ തീരുമാനങ്ങളെടുക്കുവാന്‍ നിന്നെ പ്രകോപിപ്പിക്കുന്നു. അവള്‍ തൊട്ടുകൂടാത്തവളാണെന്ന അയാളുടെ സന്ദേശത്തെക്കുറിച്ച് നിനക്ക് അറിയാമോ? അല്ലെങ്കില്‍ ആ കാര്യം അവസാനിക്കും.”
മൂടുപടമിട്ടയാള്‍ രാജ്ഞിയെ അദ്ഭുതത്തോടെ നോക്കി “ഭവതിക്കെങ്ങനെ…”
“ഞാന്‍ നാഗന്മാരുടെ റാണിയാണ് കുഞ്ഞേ.” അവള്‍ ഇടക്കുകയറി പറഞ്ഞു. “ഈ ചതുരംഗക്കളത്തില്‍ എനിക്ക് ഒന്നിലധികം കരുക്കളുണ്ട്.”
മന്ദരപര്‍വ്വതത്തില്‍ താന്‍ നടത്തിയ ബലഹീനമായ ആക്രമണത്തെക്കുറിച്ചോര്‍ത്ത് ലജ്ജിതനായി ആ മൂടുപടമിട്ടയാള്‍ രാജ്ഞിയെ നോക്കി. രാജ്ഞിയുടെ തുടര്‍ന്നുള്ള വാക്കുകള്‍ അയാളുടെ നാണക്കേടിന് ആക്കം കൂട്ടി. “നീ അതിശയകരമായ തെറ്റുകള്‍ വരുത്തുന്നു കുഞ്ഞേ. നിനക്ക് ചരിത്രത്തിലെ ഏറ്റവും മികവുറ്റ നാഗനാകുവാനുള്ള കഴിവുണ്ട്. അത് പാഴാക്കരുത്.”
“ശരി, മഹാറാണീ.”
റാണി അതില്‍ ആശ്വാസം കൊള്ളുന്നതുപോലെ തോന്നി.
“നമ്മള്‍ ഒറ്റയ്ക്കാവുമ്പോള്‍,” മഹാറാണി പറഞ്ഞു “നിനക്കെന്നെ ചെറിയമ്മേ എന്നുവിളിക്കാം. എന്തൊക്കെയായാലും ഞാന്‍ നിന്‍റെ അമ്മയുടെ അനിയത്തിയല്ലേ.”
“തീര്‍ച്ചയായും അതേ.” കണ്ണുകളില്‍ ചെറിയൊരു പുഞ്ചിരിയുടെ ലാഞ്ചനയോടെ ആ മൂടുപടമിട്ടയാള്‍ പറഞ്ഞു. “ചെറിയമ്മ പറയുന്നതുപോലെ ആകാം.”

അഗ്നിപരീക്ഷ കഴിഞ്ഞ് രണ്ടാഴ്ച പിന്നിട്ടിരുന്നു. ആ യാത്രാസംഘത്തിന് അടുത്ത ലക്ഷ്യത്തിലേക്ക് യാത്ര തുടരുവാന്‍ തക്കവണ്ണം സതി ആരോഗ്യം വീണ്ടെടുത്തുകഴിഞ്ഞിരുന്നു. അതിഥിമന്ദിരത്തിലുള്ള ശിവന്‍റെ മുറിയില്‍ ശിവനും ബൃഹസ്പതിയും പര്‍വ്വതേശ്വരനും ഒന്നിച്ചു കൂടി.
“ഒരുകാര്യം തീരുമാനമായി.” പര്‍വ്വതേശ്വരന്‍ പറഞ്ഞു. “ഇന്നേക്ക് ഒരാഴ്ചയ്ക്കകം യാത്ര തുടങ്ങുന്നതിനു വേണ്ട ഏര്‍പ്പാടുകള്‍ ഞാന്‍ ചെയ്യാം. അതിനകം സതിക്ക് ആരോഗ്യം വീണ്ടെടുക്കാന്‍ കഴിയുമെന്ന് ഞാന്‍ പ്രതീക്ഷിക്കുന്നു.”
“അതെ. അത് അനുയോജ്യമായ നിര്‍ദ്ദേശമാണെന്ന് ഞാന്‍ വിചാരിക്കുന്നു.” ശിവന്‍ അനുകൂലിച്ചു.
“പര്‍വ്വതേശ്വരന്‍, ഇനിയങ്ങോട്ട് ഞാന്‍ താങ്കളെ അനുഗമിക്കുന്നുണ്ടാവില്ല.” ബൃഹസ്പതി പറഞ്ഞു.
“അതെന്താ?” പര്‍വ്വതേശ്വരന്‍ ചോദിച്ചു.
“ഞാന്‍ ആവശ്യപ്പെട്ടിരുന്ന ആ പുതിയ രാസവസ്തുക്കള്‍ എത്തിയിട്ടുണ്ട്. ആ സാധനങ്ങളുമായി എത്രയുംവേഗം മന്ദരപര്‍വ്വതത്തില്‍ എത്തിച്ചേര്‍ന്നു കഴിഞ്ഞാല്‍ അതുമായി ബന്ധപ്പെട്ട പരീക്ഷണങ്ങള്‍ വേഗത്തില്‍ നടത്താമെന്നാണ് ഞാന്‍ വിചാരിക്കുന്നത്. ഈ പരീക്ഷണം ശരിയായ ദിശയില്‍ മുന്നോട്ടുപോയാല്‍ സോമരസമുണ്ടാക്കുന്നതിനുവേണ്ട സരസ്വതിനദിയിലെ വെള്ളത്തിന്‍റെ അളവ് ഗണ്യമായി കുറയ്ക്കുവാന്‍ കഴിയും.”
“എന്‍റെ സുഹൃത്തേ, അപ്പോള്‍ താങ്കളും എനിക്കു നഷ്‍ടപ്പെടുകയാണ്.” ശിവന്‍ സങ്കോചഭാവത്തില്‍ പുഞ്ചിരിച്ചു.
“എനിക്കും അതെ.” ബൃഹസ്പതി പറഞ്ഞു. “പക്ഷേ, ഞാന്‍ രാജ്യം വിടുകയല്ല. പര്യടനം പൂര്‍ത്തിയാക്കി കഴിഞ്ഞാല്‍ താങ്കള്‍ മന്ദരപര്‍വ്വതത്തിലേക്ക് വരിക. ഞാന്‍ താങ്കളെ ഞങ്ങളുടെ പരീക്ഷണശാലയ്ക്കടുത്തുള്ള കാടുകളിലേക്ക് കൊണ്ടുപോകാം.”
“ശരി.” ശിവന്‍ ചെറുചിരിയോടെ പറഞ്ഞു “ഒരുപക്ഷേ, ഈ നീലകണ്ഠത്തിനെക്കുറിച്ച് ശരിയെന്നു തോന്നുന്ന ചില വിശദീകരണങ്ങള്‍ നല്കാന്‍ താങ്കള്‍ക്കു കഴിഞ്ഞേക്കും. അതോടൊപ്പം താങ്കളുടെ ചില ശാസ്ത്രീയ വൈദഗ്ദ്ധ്യങ്ങള്‍ കാണിച്ചുതരുവാനും സാധിക്കും.”
ശിവനും ബൃഹസ്പതിയും ഉറക്കെ പൊട്ടിച്ചിരിച്ചു. ആ സ്വകാര്യ തമാശ മനസ്സിലാക്കാന്‍ കഴിയാതെ പര്‍വ്വതേശ്വരന്‍ അവരെ ഭവ്യതയോടെ നോക്കി.
“ഒരു കാര്യംകൂടി, ബൃഹസ്പതി.” പര്‍വ്വതേശ്വരന്‍ പറഞ്ഞു. “ഈ രാജകീയ യാത്രാസംഘത്തില്‍ നിന്ന് സൈനികരെ വിട്ടുതരുവാന്‍ എനിക്കു കഴിയില്ല. അതുകൊണ്ട് ജൂലേശ്വറിനോട് താങ്കള്‍ക്കൊപ്പം കുറച്ചു സൈനികരെ അയക്കുന്ന കാര്യത്തെക്കുറിച്ച് ഞാന്‍ സംസാരിക്കാം.”
“നന്ദി പര്‍വ്വതേശ്വരന്‍. എനിക്കൊരു കുഴപ്പവും സംഭവിക്കില്ലെന്ന് എനിക്കുറപ്പുണ്ട്. തീവ്രവാദികള്‍ എന്തുകൊണ്ട് എന്‍റെ കാര്യത്തില്‍ താല്പര്യമെടുക്കണം.”
“മോഹന്‍ജോദാരോയില്‍നിന്ന് അന്‍പതുനാഴിക അകലെയുള്ള ഒരു ഗ്രാമത്തില്‍ ഇന്നലെ തീവ്രവാദി ആക്രമണമുണ്ടായി.” പര്‍വ്വതേശ്വരന്‍ പറഞ്ഞു. “അവിടെ ഉണ്ടായിരുന്ന ക്ഷേത്രം തകര്‍ത്ത് അവര്‍ ബ്രാഹ്മണരെ കൊന്നുകളഞ്ഞു.”
“മറ്റൊരാക്രമണം കൂടി” ശിവന്‍ ക്രുദ്ധനായി. “ഈ മാസത്തെ മൂന്നാമത്തെ ആക്രമണമാണിത്.”
“അതെ.” പര്‍വ്വതേശ്വരന്‍ പറഞ്ഞു “അവര്‍ക്ക് കൂടുതല്‍ ധൈര്യം കിട്ടിക്കൊണ്ടിരിക്കുന്നു. പതിവുപോലെ നമ്മുടെ സൈന്യം തിരിച്ചെത്തുമ്പോഴേക്കും അവര്‍ രക്ഷപ്പെട്ടിരുന്നു.”
ശിവന്‍ മുഷ്‍ടി ചുരുട്ടി. എങ്ങനെയാണീ തീവ്രവാദി ആക്രമണങ്ങളെ നേരിടേണ്ടതെന്ന് അവനറിഞ്ഞുകൂടായിരുന്നു. അടുത്തതായി അവര്‍ എവിടെയാണ് ആക്രമണം നടത്തുകയെന്ന് മനസ്സിലാക്കാന്‍ കഴിയാത്തതിനാല്‍ അതിനുവേണ്ട തയ്യാറെടുപ്പുകള്‍ നടത്താന്‍ കഴിയില്ലായിരുന്നു. ചന്ദ്രവംശികളുടെ രാജ്യമായ സ്വദീപിനെ ആക്രമിക്കുക മാത്രമാണോ ഇതിനുള്ള ഒരേയൊരു പോംവഴി? ശിവന്‍റെ പ്രക്ഷുബ്‍ധമായ അന്തരംഗം മനസ്സിലായതുപോലെ ബൃഹസ്പതി ഒന്നും മിണ്ടാതിരുന്നു. അതിന് എളുപ്പവഴിയിലുള്ള മറുപടികളില്ലെന്ന് അദ്ദേഹത്തിനറിയാമായിരുന്നു.
ശിവനെ നോക്കി പര്‍വ്വതേശ്വരന്‍ തുടര്‍ന്നു “താങ്കളുടെ യാത്രയ്ക്കുവേണ്ട തയ്യാറെടുപ്പുകള്‍ നടത്താന്‍ ഞാനെന്‍റെ ആളുകള്‍ക്ക് നിര്‍ദ്ദേശം കൊടുക്കാം. വൈകുന്നേരത്തെ അത്താഴത്തിന് നമുക്ക് വീണ്ടും കാണാം. അവസാനം സതിക്ക് നമ്മോടൊപ്പം ചേരാന്‍ കഴിയുമെന്നാണ് ഞാന്‍ കരുതുന്നത്. നന്തിയോടും വീരഭദ്രനോടും നമ്മോടൊപ്പം ചേരണമെന്ന് ഞാന്‍ നിര്‍ദ്ദേശം നല്കാം. അവരുടെ കൂട്ട് താങ്കള്‍ക്കിഷ്‍ടമാണെന്ന് എനിക്കറിയാം.”
പര്‍വ്വതേശ്വരന്‍റെ സ്വഭാവത്തിന് യോജിക്കാത്തതായ ആലോചനാരീതി കണ്ടപ്പോള്‍ ശിവന്‍ അല്പം പരിഭ്രമിച്ചു. “നന്ദി, പര്‍വ്വതേശ്വരന്‍. താങ്കളുടെ ദയവിനോട് എനിക്ക് നന്ദിയുണ്ട്. പക്ഷേ, നന്തിയും വീരഭദ്രനും കൃതികയും ഇന്ന് രാത്രി പുല്ലാങ്കുഴല്‍ വാദനം കേള്‍ക്കാന്‍ പോവുകയാണെന്നാണ് ഞാന്‍ കേട്ടത്. ആ വികൃതിയായ വീരഭദ്രന്‍ കുറച്ച് ആഭരണങ്ങള്‍ കൊണ്ടുവന്നിട്ടുണ്ടത്രേ. നന്തിയോടൊപ്പം നില്ക്കുമ്പോള്‍ വെറും ഒരപരിഷ്കൃതനെപോലെ തോന്നാതിരിക്കാന്‍!”
പര്‍വ്വതേശ്വരന്‍ ഭവ്യതയോടെ ചിരിച്ചു.
“പക്ഷേ, താങ്കളുമൊത്ത് ആഹാരം കഴിക്കുകയെന്നത് ആനന്ദകരമായ കാര്യമാണ്.” ശിവന്‍ പറഞ്ഞു.
“താങ്കള്‍ക്കു നന്ദി.” എഴുന്നേല്ക്കുന്നതിനിടയില്‍ പര്‍വ്വതേശ്വരന്‍ പറഞ്ഞു. അല്പം നടന്നശേഷം അദ്ദേഹം തിരിഞ്ഞുനിന്നു. പിന്നെ തന്‍റെ സന്ദേഹത്തെ മറികടന്നുകൊണ്ട് അദ്ദേഹം മന്ത്രിച്ചു “ശിവന്‍!”
“എന്താ?” ശിവന്‍ എഴുന്നേറ്റു.
“നമ്മള്‍ ഈ കാര്യം സംസാരിച്ചിട്ടില്ലെന്നാണ് ഞാന്‍ വിചാരിക്കുന്നത്.” പര്‍വ്വതേശ്വരന്‍ അസ്വസ്ഥതയോടെ പറഞ്ഞു. “എന്നാലും അഗ്നിപരീക്ഷയില്‍ സതിയെ സഹായിച്ചതിന് ഞാന്‍ താങ്കളോട് കൃതജ്ഞത പറയുകയാണ്. താങ്കളുടെ വ്യക്തമായ ചിന്താപദ്ധതിയാണ് അവളെ വിജയത്തിലേക്കു നയിച്ചത്.”
“അല്ല, അല്ല.” ശിവന്‍ പറഞ്ഞു. “അവളുടെ ബുദ്ധിശക്തിയായിരുന്നു അതിനുള്ള കാരണം.”
“തീര്‍ച്ചയായും അതുതന്നെയായിരുന്നു.” പര്‍വ്വതേശ്വരന്‍ പറഞ്ഞു. “പക്ഷേ, താങ്കളാണ് അവള്‍ക്ക് ആത്മവിശ്വാസവും ബുദ്ധിശക്തി പ്രയോഗിക്കുവാനുള്ള തന്ത്രവും പറഞ്ഞുകൊടുത്തത്. കര്‍മ്മത്തിനുപരി ആരോടെങ്കിലും ഈ ലോകത്ത് എനിക്ക് അടുപ്പമുണ്ടെങ്കില്‍ അത് സതിയോടാണ്. അവളെ സഹായിച്ചതിന് താങ്കളോടെനിക്കു നന്ദിയുണ്ട്.”
“നന്ദി.” ആ സംഭാഷണം നീട്ടിക്കൊണ്ടുപോയി പര്‍വ്വതേശ്വരനെ ബുദ്ധിമുട്ടിക്കാതിരിക്കുവാനുള്ള വിവേകം പ്രകടിപ്പിച്ചുകൊണ്ട് ശിവന്‍ മന്ദ ഹസിച്ചു.
പര്‍വ്വതേശ്വരന്‍ പുഞ്ചിരിതൂകി. കൈകൂപ്പി നമസ്തേ എന്നു കാണിച്ചു. രാജ്യത്താകമാനം പടര്‍ന്നുപിടിച്ചിരുന്ന നീലകണ്ഠജ്വരത്തിന് വിധേയനായിരുന്നില്ലെങ്കിലും അദ്ദേഹം ശിവനെ ബഹുമാനിക്കുവാന്‍ തുടങ്ങിയിരുന്നു. പര്‍വ്വതേശ്വരന്‍റെ ആദരവ് പിടിച്ചുപറ്റുകയെന്നത് ശിവന്‍ ആരംഭിക്കുവാന്‍ പോകുന്ന ഒരു ദീര്‍ഘയാത്രയുടെ തുടക്കമായിരുന്നു. ആ സര്‍വ്വസൈന്യാധിപന്‍ പുറകോട്ടുതിരിഞ്ഞ് മുറിയില്‍ നിന്നും ഇറങ്ങിപ്പോയി.
“അദ്ദേഹം മോശപ്പെട്ട ആളൊന്നുമല്ല.” മടങ്ങിപ്പോകുന്ന പര്‍വ്വതേശ്വരനെ നിരീക്ഷിച്ചുകൊണ്ട് ബൃഹസ്പതി പറഞ്ഞു. “അദ്ദേഹം അല്പം പാരുഷ്യം കാണിച്ചിട്ടുണ്ടാകാം. എന്നാല്‍ ഞാന്‍ കണ്ടിട്ടുള്ളവരില്‍വെച്ച് ഏറ്റവും സത്യസന്ധനായ സൂര്യവംശിയാണദ്ദേഹം. രാമദേവന്‍റെ ശരിയായ പിന്‍ഗാമി. അദ്ദേഹം ക്ഷോഭംകൊണ്ട് പറയുന്നകാര്യങ്ങള്‍ കേട്ട് താങ്കള്‍ അസ്വസ്ഥനായിട്ടില്ല എന്നു ഞാന്‍ വിചാരിക്കുന്നു.”
“ഇല്ല.” ശിവന്‍ പറഞ്ഞു “യഥാര്‍ത്ഥത്തില്‍ പര്‍വ്വതേശ്വരനെക്കുറിച്ച് എനിക്ക് വലിയ മതിപ്പാണ്. ഞാന്‍ ആരുടെയെങ്കിലും ആദരവിനെ മൂല്യവത്തായിക്കാണുന്നുണ്ടെങ്കില്‍ അത് അദ്ദേഹത്തിന്‍റെ ആദരവിനെയാണ്.”
ശിവന്‍റെ ഹൃദയവിശാലതയുടെ മറ്റൊരു ഉദാഹരണംകൂടി കാണ്‍കെ ബൃഹസ്പതി മന്ദഹസിച്ചു. ശിവന്‍റെ അടുത്തേക്ക് കുറച്ചുകൂടി കുനിഞ്ഞുകൊണ്ട് അദ്ദേഹം പറഞ്ഞു “നിങ്ങള്‍ നല്ലൊരു മനുഷ്യനാണ്.”
ശിവന്‍ പുഞ്ചിരിച്ചു.
“കഴിഞ്ഞതവണ താങ്കള്‍ ഒരുകാര്യം ചോദിച്ചപ്പോള്‍ ഞാന്‍ മറുപടി പറഞ്ഞില്ല ശിവന്‍.” ബൃഹസ്പതി തുടര്‍ന്നു “സത്യം പറഞ്ഞാല്‍ ഞാന്‍ നീലകണ്ഠന്‍റെ ഐതിഹ്യത്തില്‍ ഒരിക്കലും വിശ്വസിച്ചിരുന്നില്ല. ഇപ്പോഴുമില്ല.”
ശിവന്‍റെ പുഞ്ചിരി അല്പംകൂടി വികസിച്ചു.
“പക്ഷേ, ഞാന്‍ താങ്കളില്‍ വിശ്വസിക്കുന്നു. ഈ രാജ്യത്തെ ദോഷൈകഊര്‍ജ്ജത്തെ വലിച്ചുകുടിക്കുവാന്‍ ശേഷിയുള്ള ഒരേഒരാള്‍ താങ്കള്‍ മാത്രമാണ്. താങ്കളെ സഹായിക്കുവാന്‍ കഴിയുന്നതെല്ലാം ഞാന്‍ ചെയ്യുന്നതായിരിക്കും. ഏതുവിധത്തിലായാലും അതു ചെയ്യും.”
“എനിക്ക് ഒരിക്കലും ലഭിക്കാതെ പോയ സഹോദരനാണു താങ്കള്‍. എനിക്കു സഹായമായി താങ്കളുടെ സാന്നിദ്ധ്യം മാത്രം മതി.”
അങ്ങനെ പറഞ്ഞുകൊണ്ട് ശിവന്‍ തന്‍റെ സുഹൃത്തിനെ പുല്കി. ബൃഹസ്പതി ശിവന് ഊഷ്മളമായ ആലിംഗനം തിരിച്ചുനല്കി. തന്‍റെ ശരീരത്തിലൂടെ പുതിയൊരു ഊര്‍ജ്ജം പ്രവഹിക്കുന്നപോലെ അദ്ദേഹത്തിനു തോന്നി. താന്‍ ഒരിക്കലും സ്വന്തം ദൗത്യത്തില്‍നിന്നു പിന്‍മാറുകയില്ലെന്ന് അദ്ദേഹം പ്രതിജ്ഞചെയ്തു. എന്തുവന്നാലും ശരി മെലൂഹക്കുവേണ്ടി മാത്രമായിരുന്നില്ല അത്. ശിവനുകൂടി വേണ്ടിയായിരുന്നു. അദ്ദേഹത്തിന്‍റെ സുഹൃത്തായ ശിവന്.

സതിയുടെ അഗ്നിപരീക്ഷയ്ക്കുശേഷം മൂന്നാഴ്ച കഴിഞ്ഞപ്പോള്‍ ഏഴുവാഹനങ്ങളടങ്ങുന്ന യാത്രാസംഘം കരാചാപയില്‍നിന്ന് പുറപ്പെട്ടു. ഒരു വ്യൂഹമായി മുന്നോട്ടു നീങ്ങിയ ആ സംഘത്തില്‍ പതിവുള്ള അഞ്ച് വാഹനങ്ങള്‍ക്കുപകരം ആറു വാഹനങ്ങള്‍ വ്യാജമായിരുന്നു. മൂന്നാമത്തെ വാഹനത്തില്‍ ശിവനും സതിയും പര്‍വ്വതേശ്വരനും ആയുര്‍വതിയും സഞ്ചരിച്ചു. പര്‍വ്വതേശ്വരന്‍ ആദ്യമായിട്ടായിരുന്നു ശിവനോടൊപ്പം ഒരു വാഹനത്തില്‍ സഞ്ചരിക്കുന്നത്. പ്രകൃതി ദൃശ്യങ്ങള്‍ കാണാന്‍ കഴിയില്ലെന്ന കാരണം പറഞ്ഞ് കൃതിക കുതിരപ്പുറത്ത് സഞ്ചരിച്ചു. വീരഭദ്രനാകട്ടെ നന്തിയുടെ സൈനികവ്യൂഹത്തോടൊപ്പം കൃതികയോടൊത്ത് സഞ്ചരിക്കുന്നതില്‍ ആഹ്ലാദം കൊണ്ടു.
കരാചാപയില്‍നിന്ന് കുറച്ചുദിവസം യാത്രചെയ്തുകഴിഞ്ഞപ്പോള്‍ അവരുടെ വ്യൂഹത്തിനുനേരെ എതിര്‍വശത്തുനിന്നും വലിയൊരു സംഘം തിടുക്കപ്പെട്ടു വരുന്നതുകണ്ട് രാജകീയസംഘം യാത്ര നിര്‍ത്തിവെച്ചു. അതിനേക്കുറിച്ചന്വേഷിക്കുവാനായി പര്‍വ്വതേശ്വരന്‍ വാഹനത്തില്‍നിന്നും പുറത്തേക്കിറങ്ങിച്ചെന്നു. വ്രകന്‍ എന്നുപേരുള്ള ദളപതി പര്‍വ്വതേശ്വരനു മുന്നിലെത്തി. സൈനികചിട്ടയനുസരിച്ച് അയാള്‍ അഭിവാദ്യംചെയ്തു.
“എന്താ കാര്യം?”
“പ്രഭോ, അവര്‍ കൂഞ്ച് എന്ന ഗ്രാമത്തില്‍നിന്നുള്ള അഭയാര്‍ത്ഥികളാണ്.” വ്രകന്‍ പറഞ്ഞു. “ഒരു തീവ്രവാദി ആക്രമണത്തില്‍നിന്ന് രക്ഷപ്പെട്ടോടുകയാണവര്‍.”
“രക്ഷപ്പെടുകയോ!” അതിശയത്തോടെ പര്‍വ്വതേശ്വരന്‍ ചോദിച്ചു. “ആക്രമണം ഇപ്പോഴും തുടരുന്നുണ്ടെന്നാണോ താങ്കള്‍ കരുതുന്നത്?”
“അങ്ങനെയാണ് ഞാന്‍ വിചാരിക്കുന്നത്.” വ്രകന്‍ പറഞ്ഞു. അയാളുടെ മുഖം പ്രക്ഷുബ്‍ധമായിരുന്നു.
“നാശം!” പര്‍വ്വതേശ്വരന്‍ ശപിച്ചു. മെലൂഹക്കാര്‍ക്കോ പര്‍വ്വതേശ്വരനോ ഇതുപോലൊരു അവസരം ലഭിച്ചിട്ടില്ല. ആയിരത്തി അഞ്ഞൂറോളം ഭടന്മാരുമായി തീവ്രവാദികള്‍ ആക്രമണം നടത്തുന്ന സമയത്ത് കൃത്യമായി ആ സ്ഥലത്ത് എത്തിച്ചേരുക. എങ്കിലും പര്‍വ്വതേശ്വരന്‍റെ കൈകള്‍ ബന്ധിതമായിരുന്നു. നീലകണ്ഠനേയും രാജകുമാരിയേയും സംരക്ഷിക്കുകയല്ലാതെ മറ്റൊരു ദൗത്യവും ഏറ്റെടുക്കുവാന്‍ അദ്ദേഹത്തിന് അനുവാദമില്ലായിരുന്നു.
“എന്തൊരു അസംബന്ധം” അദ്ദേഹം സ്വയം ആലോചിച്ചു. “ക്ഷത്രിയധര്‍മ്മം പുലര്‍ത്തുന്നതില്‍നിന്നും എന്‍റെ ഉത്തരവുകള്‍ തന്നെ എന്നെ തടയുന്നു.!”
“പര്‍വ്വതേശ്വരന്‍, എന്താണു പ്രശ്നം?”
പര്‍വ്വതേശ്വരന്‍ തിരിഞ്ഞുനോക്കിയപ്പോള്‍ ശിവന്‍ നേരെ പിന്നില്‍ നില്ക്കുന്നതുകണ്ടു. നന്തിയും ആയുര്‍വതിയും വാഹനത്തില്‍നിന്ന് ഇറങ്ങുകയായിരുന്നു. പര്‍വ്വതേശ്വരന്‍ മറുപടി പറയുന്നതിനുമുന്‍പ് ഭയാനകമായ ഒരു ശബ്‍ദം ആ ശാന്തമായ കാനനപാതയെ ഭേദിച്ചു. ശിവന്‍ മുന്‍പൊരിക്കല്‍ കേട്ട ഒരു ശബ്‍ദമായിരുന്നു അത്. ദുഷ്‍ടലാക്ക് വിളംബരം ചെയ്യുന്നതായിരുന്നു ആ ശംഖനാദം. ഉച്ചത്തിലുള്ള വ്യക്തമായ ശബ്‍ദം. അക്രമം തുടങ്ങാന്‍ പോവുകയാണെന്ന് പ്രഖ്യാപിക്കുന്നതായിരുന്നു ആ ശബ്‍ദം. നാഗന്മാരുടെ ആക്രമണം ആരംഭിച്ചു കഴിഞ്ഞിരുന്നു!