അധ്യായം എട്ട്
ദേവപാനീയം

കൊട്ടാരത്തിലെ അതിഥി മന്ദിരത്തിലേക്ക് ശിവന്‍ നടന്നു. അവന്‍റെ പുറകില്‍ പതുങ്ങിയ കാല്‍വെപ്പുകളോടെ ആത്മപുച്ഛത്തോടെ നന്തി നടന്നു. “ഞാന്‍ ഒറ്റയ്ക്ക് ആഹാരം കഴിക്കാനാഗ്രഹിക്കുന്നു.” പുറകിലേക്കു തിരിഞ്ഞുനോക്കാതെ ശിവന്‍ പറഞ്ഞു. “ഞാന്‍ ഖേദിക്കുന്നു, സ്വാമീ.” എന്നു മാത്രമാണ് നന്തിക്കപ്പോള്‍ പറയാന്‍ കഴിഞ്ഞത്.
ശിവന്‍ തിരിഞ്ഞ് നന്തിയെ നോക്കി.
“പ്രഭോ അങ്ങു പറഞ്ഞതാണ് ശരി. ഞങ്ങള്‍ സ്വന്തം വിഷമതകളിലും നീലകണ്ഠനുവേണ്ടിയുള്ള അന്വേഷണത്തിലും മുഴുകിപ്പോയി. അതുകൊണ്ട് കുടിയേറ്റക്കാര്‍ക്കുനേരെ നടന്ന അന്യായങ്ങളെക്കുറിച്ച് ഞങ്ങള്‍ക്കു മനസ്സിലാക്കാന്‍ കഴിഞ്ഞില്ല. ഞാന്‍ അങ്ങയെ തെറ്റിദ്ധരിപ്പിച്ചു. അങ്ങയോടു കള്ളം പറഞ്ഞു.”
ശിവന്‍ ഒന്നും മിണ്ടിയില്ല.അവന്‍ നന്തിയുടെ കണ്ണുകളിലേക്ക് തീക്ഷ്ണമായി നോക്കി.
“ഞാന്‍ വളരെയധികം ഖേദിക്കുന്നു സ്വാമീ. ഞാന്‍ അങ്ങയെ ബുദ്ധിമുട്ടിച്ചു. അങ്ങ് നല്കുന്ന ഏതു ശിക്ഷയും ഏറ്റുവാങ്ങുവാന്‍ ഞാന്‍ തയ്യാറാണ്.”
ശിവന്‍റെ ചുണ്ടില്‍ നേര്‍ത്ത പുഞ്ചിരി തെളിഞ്ഞു. മാപ്പ് നല്കിയെന്ന് സൂചിപ്പിക്കുന്ന വിധം ശിവന്‍ നന്തിയുടെ ചുമലില്‍ മൃദുവായി ഒന്നു തട്ടി. പക്ഷേ, അവന്‍റെ കണ്ണുകളില്‍ വ്യക്തമായി ഒരു സന്ദേശമുണ്ടായിരുന്നു. “ഇനിയൊരിക്കലും എന്നോട് കള്ളം പറയരുത് ചങ്ങാതീ.”
നന്തി തലകുലുക്കിക്കൊണ്ട് മന്ത്രിച്ചു: “ഒരിക്കലുമില്ല പ്രഭോ. എനിക്കതില്‍ വിഷമമുണ്ട്.”
“അത് മറന്നുകള നന്തി.” ശിവന്‍റെ പുഞ്ചിരി ഇപ്പോള്‍ അല്പം കൂടി വിശാലമായി. “അതെല്ലാം കഴിഞ്ഞ കാര്യം.”
അവര്‍ വീണ്ടും നടത്തം തുടര്‍ന്നു. പെട്ടെന്ന് ശിവന്‍ തലകുലുക്കി ചെറുതായൊന്നു ചിരിച്ചു. “വിചിത്രരായ മനുഷ്യര്‍!”
“അതെന്താ പ്രഭോ?” നന്തി ചോദിച്ചു.
“സത്യത്തില്‍ ഒന്നുമില്ല. നിങ്ങളുടെ സമൂഹത്തിലെ ചില രസകരമായ കാര്യങ്ങളെക്കുറിച്ച് ആലോചിച്ചുപോയതാണ്.”
“രസകരമായ കാര്യങ്ങളോ?’ ശിവന്‍ വീണ്ടും തന്നോടു സംസാരിച്ചുതുടങ്ങിയിരിക്കുന്നു എന്ന ആത്മവിശ്വാസത്തിന്‍റെ തോന്നലില്‍ നന്തി ചോദിച്ചു.
“എന്‍റെ നീലക്കഴുത്തുകൊണ്ടുമാത്രം അസാദ്ധ്യമായ ചില ദൗത്യങ്ങള്‍ സഫലീകരിക്കാന്‍ സാധിക്കുമെന്ന് നിങ്ങളുടെ നാട്ടിലെ ചില ആളുകള്‍ കരുതുന്നുണ്ട്. അവര്‍ കരുതുന്നത് അവര്‍ക്ക് പറയാന്‍ പാടില്ലാത്ത വിധം അത്ര പാവനമാണ് എന്‍റെ പേര് എന്നാണ്.”
നന്തി ചെറുതായൊന്നു പുഞ്ചിരിച്ചു.
“നേരെ മറിച്ച്,” ശിവന്‍ തുടര്‍ന്നു: “ചിലയാളുകള്‍ സത്യമായും കരുതുന്നത് എന്‍റെ ആവശ്യമേ ഇല്ലെന്നാണ്. ഞാനവരെ തൊട്ടാല്‍ അവര്‍ മലിനീകരിക്കപ്പെടുമെന്നും എനിക്ക് ശുദ്ധീകരണം ആവശ്യമാണെന്നുമാണ് അവര്‍ വിശ്വസിക്കുന്നത്.”
“ശുദ്ധീകരണമോ? അങ്ങേക്ക് അതിന്‍റെ ആവശ്യമെന്ത്? “നന്തി പരിഭ്രമത്തോടെ ചോദിച്ചു.
ശിവന്‍ വാക്കുകള്‍ അളന്നുമുറിച്ചു പറഞ്ഞു. “ഞാന്‍ ഒരാളെ തൊട്ടു. എന്നോട് ശുദ്ധീകരണം നടത്തണമെന്ന് അവിടെ ഉണ്ടായിരുന്നവര്‍ പറഞ്ഞു.”
“എന്ത്! അങ്ങ് ആരെയാണ് തൊട്ടത്, പ്രഭോ? ഏതെങ്കിലും വികര്‍മവ്യക്തിയേയാണോ?” പരിഭ്രമത്തോടെ നന്തി ചോദിച്ചു. “വികര്‍മവ്യക്തിയെ സ്പര്‍ശിച്ചാല്‍ മാത്രമാണ് അങ്ങേയ്ക്ക് ശുദ്ധീകരണം ആവശ്യമായി വരുന്നത്.”
പെട്ടെന്ന് ശിവന്‍റെ മുഖത്തിന്‍റെ നിറം മാറി. കണ്ണില്‍നിന്നും ഒരു മൂടുപടം തെന്നിമാറി. തലേദിവസം നടന്ന സംഭവങ്ങളുടെ പ്രാധാന്യം അയാള്‍ക്ക് തല്‍ക്ഷണം മനസ്സിലായി. താന്‍ തൊട്ടയുടനെ തിടുക്കത്തില്‍ അവള്‍ പുറകോട്ടു വലിഞ്ഞുമാറിയത്. ഗുരുജിയുടെയും കൃതികയുടെയും മുഖത്തുണ്ടായ നടുക്കം.
“നന്തി നീ അതിഥി മന്ദിരത്തിലേക്ക് മടങ്ങിപ്പോകു. ഞാന്‍ അങ്ങോട്ടു വന്നേക്കാം.” അതിഥി മന്ദിരത്തിലെ ഉദ്യാനത്തിനു നേര്‍ക്ക് നടക്കുന്നതിനിടയില്‍ ശിവന്‍ പറഞ്ഞു.
“എന്തു സംഭവിച്ചു പ്രഭോ?”ശിവനോടൊപ്പം എത്താന്‍ ശ്രമിക്കുന്നതിനിടയില്‍ നന്തി ചോദിച്ചു. “അങ്ങേയ്ക്ക് ശുദ്ധീകരണം ലഭിച്ചോ ഇല്ലയോ?”
“നന്തി നീ അതിഥിമന്ദിരത്തിലേക്ക് ചെല്ല്.” തിടുക്കത്തില്‍ അവിടെനിന്ന് നടന്നകന്നുകൊണ്ട് ശിവന്‍ പറഞ്ഞു.”ഞാന്‍ അവിടെ വന്നേക്കാം.”

ഏകദേശം ഒരു നാഴികയോളം ശിവനവിടെ കാത്തുനിന്നു. പക്ഷേ, അതുകൊണ്ടൊരു പ്രയോജനവുമുണ്ടായില്ല. കാരണം, സതി അവിടെ പ്രത്യക്ഷപ്പെട്ടില്ല എന്നതുതന്നെ. അവിടെയുണ്ടായിരുന്ന പീഠത്തില്‍ ഇരുന്നുകൊണ്ട് ആ ഭയങ്കരമായ ചിന്ത തന്‍റെ മനസ്സിലേക്ക് കടന്നുവന്ന നിമിഷത്തെ അവന്‍ ശപിച്ചു.
എന്‍റെ സ്പര്‍ശം മലിനീകരിക്കുന്നതായി സതി കാണുന്നുവെന്ന് എനിക്കെങ്ങനെ ആലോചിക്കാന്‍ പോലും കഴിയുന്നു? ഞാനെന്തൊരു വിഡ്ഢിയാണ്!
ആ നിര്‍ണ്ണായകമായ സമാഗമത്തെ ഒരിക്കല്‍കൂടി മനസ്സിലിട്ടുകണ്ട് അതിന്‍റെ ഓരോ ഭാവവും അവന്‍ വിശകലനം ചെയ്തു.
അങ്ങേയ്ക്ക് എന്തെങ്കിലും സംഭവിക്കുകയാണെങ്കില്‍ എനിക്ക് ഒരിക്കലും സ്വയം മാപ്പുകൊടുക്കാനാവില്ല.
അവളെന്താണ് അതുകൊണ്ടുദ്ദേശിച്ചത്? അവള്‍ക്കെന്നോട് എന്തെങ്കിലും തരത്തിലുള്ള അടുപ്പമുണ്ടോ? അതോ മറ്റൊരാളിന്‍റെ നിര്‍ഭാഗ്യത്തിന് നിമിത്തമാകേണ്ടിവന്ന സ്വന്തം അവസ്ഥ സഹിക്കാന്‍ കഴിയാത്ത അഭിജാതയായ ഒരു സ്ത്രീയാണോ അവള്‍? എന്തുകൊണ്ടാണ് താന്‍ അധമയാണെന്ന് അവള്‍ സ്വയം വിശ്വസിക്കുന്നത്? വികര്‍മ എന്ന ആ സങ്കല്പം പൂര്‍ണ്ണമായും നിന്ദ്യവും അപഹാസ്യവുമാണ്!
അവളിനി വരാന്‍ പോകുന്നില്ലെന്നു മനസ്സിലാക്കി ശിവന്‍ എഴുന്നേറ്റു. അവന്‍ ആ ഇരിപ്പിടത്തില്‍ ആഞ്ഞുതൊഴിച്ചപ്പോള്‍ തന്‍റെ സ്പര്‍ശനശേഷി നഷ്‍ടപ്പെട്ടിരുന്ന ഒരു വിരലിന് അത് തിരിച്ചുകിട്ടിയെന്ന് അവന് തോന്നി. ഉച്ചത്തില്‍ ശാപവാക്കുകളുരുവിട്ടുകൊണ്ട് അവന്‍ അതിഥിമന്ദിരത്തിലേക്ക് നടന്നു. നൃത്തവേദി കടന്നുപോരുമ്പോള്‍ അവിടെ തറയില്‍ എന്തോ വീണുകിടക്കുന്നത് അവന്‍ കണ്ടു. അവന്‍ കുനിഞ്ഞ് അത് പെറുക്കിയെടുത്തു. അവളുടെ മുത്തു പതിച്ച കങ്കണമായിരുന്നു അത്. അവളുടെ വലതു കൈയില്‍ അതു കിടക്കുന്നത് അവന്‍ കണ്ടിട്ടുണ്ട്. അതിന്‍റെ കൊളുത്ത് പൊട്ടിയതായി തോന്നിയില്ല.
അത് അവളവിടെ സ്വമനസ്സാലെ ഇട്ടേച്ചുപോയതാണോ
അവനത് മണത്തു നോക്കി. സന്ധ്യാനേരത്തെ സൂര്യചുംബനമേറ്റ പരിശുദ്ധ തടാകത്തിനുള്ള ഗന്ധമായിരുന്നു അതിന്. അവനത് വളരെ മൃദുവായി ചുണ്ടില്‍ ചേര്‍ത്ത് ചുംബിച്ചു. പുഞ്ചിരിച്ചുകൊണ്ട് അവനാ കങ്കണം അവന്‍റെ അരയില്‍ ബന്ധിച്ചിരുന്ന മടിശ്ശീലയിലിട്ടു. മന്ദരപര്‍വ്വതത്തില്‍ നിന്ന് മടങ്ങുമ്പോള്‍ അവന്‍ അവളെ കാണും. അവന് അവളെ കണ്ടേ തീരൂ. ആവശ്യമെങ്കില്‍ ലോകത്തിന്‍റെ ഏതറ്റംവരെയും അവനവളെ പിന്തുടര്‍ന്നുപോകും. അവളെ ലഭിക്കുന്നതിനുവേണ്ടി മാനവരാശിയോടു പൊരുതാന്‍ പോലും അവനൊരുക്കം. അവളില്ലാതെ അവന്‍റെ ഇഹജീവിതയാത്ര അപൂര്‍ണ്ണം. അവന്‍റെ ഹൃദയത്തിന് അതറിയാം. ആത്മാവിന് അതറിയാം.

“പ്രധാനമന്ത്രി മഹതി, ഇനി എത്ര ദൂരമുണ്ട്?” ആവേശഭരിതനായ കുട്ടിയെപ്പോലെ നന്തി ചോദിച്ചു.
ദേവന്മാരുടെ പാനീയം നിര്‍മ്മിക്കപ്പെടുന്ന ഐതിഹാസികമായ ആ മന്ദര പര്‍വ്വതത്തിലേക്കുള്ള യാത്ര ഒരു മെലൂഹനെ സംബന്ധിച്ചിടത്തോളം അപൂര്‍വ്വമായി ലഭിക്കുന്ന ആദരവാണ്. മന്ദരപര്‍വ്വതത്തെ തങ്ങളുടെ സാമ്രാജ്യത്തിന്‍റെ ആത്മാവായാണ് ഭൂരിഭാഗം സൂര്യവംശികളും കണക്കാക്കുന്നത്. അത് സുരക്ഷിതമായിരിക്കുന്നിടത്തോളം കാലം സോമരസവും സുരക്ഷിതമായിരിക്കും.
“നമ്മള്‍ ദേവഗിരിയില്‍നിന്ന് പുറപ്പെട്ടിട്ട് ഒരു മണിക്കൂര്‍ മാത്രമേ ആയിട്ടുള്ളൂ പടനായകന്‍.” കനകഹാല പുഞ്ചിരിച്ചുകൊണ്ട് പറഞ്ഞു. മന്ദരപര്‍വ്വതത്തിലേക്ക് ഒരു ദിവസത്തെ യാത്രയുണ്ട്.
“രഥത്തിന്‍റെ ജാലകവാതിലുകളുടെ മറ കാരണം എനിക്ക് സൂര്യന്‍റെ ദിശ അറിയാന്‍ കഴിയുന്നില്ല. അതിനാല്‍ സമയം എത്ര കടന്നുപോയെന്നും അറിയാന്‍ കഴിയുന്നില്ല. അതുകൊണ്ടാണ് ഞാന്‍ ചോദിച്ചത്.
“താങ്കളുടെ തൊട്ടുപിന്നില്‍ പ്രഹാരദീപമുണ്ട്. താങ്കളുടെ സുരക്ഷക്കുവേണ്ടിയാണ് ജാലകങ്ങള്‍ അടച്ചത്.”
ശിവന്‍ കനകഹാലയെ നോക്കി ചിരിച്ചു. ജാലകങ്ങള്‍ അടച്ചിട്ടത് അവരുടെ സുരക്ഷക്കു വേണ്ടിയല്ലെന്നും മന്ദരപര്‍വ്വതത്തിന്‍റെ സുരക്ഷക്കുവേണ്ടിയാണെന്നും ശിവന് മനസ്സിലായിരുന്നു. അവിടേക്കുള്ള വഴി രഹസ്യമാക്കി വെക്കുവാന്‍. വളരെ കുറച്ചാളുകള്‍ക്കുമാത്രമേ അത് സ്ഥിതിചെയ്യുന്ന സ്ഥലം കൃത്യമായി അറിയുകയുള്ളൂ. അരിഷ്‍ടനേമി എന്നറിയപ്പെടുന്ന പ്രത്യേക പരിശീലനം ലഭിച്ച സുരക്ഷാഭടന്മാരാണ് അവിടേക്കുള്ള മാര്‍ഗ്ഗത്തില്‍ കാവല്‍ നില്ക്കുന്നത്. അവിടേക്കു വരുന്നവരെല്ലാം അവരുടെ നിരീക്ഷണത്തിനു വിധേയമായിരിക്കും. മന്ദരപര്‍വ്വതത്തില്‍ താമസിക്കുന്ന ശാസ്ത്രജ്ഞര്‍ക്കോ അരിഷ്‍ടനേമി സുരക്ഷാഭടന്മാര്‍ക്കോ ചക്രവര്‍ത്തി അധികാരപ്പെടുത്തിയ ചില വ്യക്തികള്‍ക്കോ അല്ലാതെ മറ്റാര്‍ക്കും അവിടേക്ക് പ്രവേശനം അനുവദിച്ചിട്ടില്ല എന്നു മാത്രമല്ല അവിടേക്കുള്ള മാര്‍ഗ്ഗത്തെക്കുറിച്ചറിയാനും അനുവാദമില്ല. ചന്ദ്രവംശി തീവ്രവാദികളെങ്ങാനും മന്ദരപര്‍വ്വതം ആക്രമിച്ചാല്‍ പിന്നെ മെലൂഹന്മാരെ സംബന്ധിച്ചിടത്തോളം എല്ലാം അവസാനിച്ചു.
“നമ്മള്‍ അവിടെ ആരെയാണ് കണ്ടുമുട്ടുക?” ശിവന്‍ ചോദിച്ചു.
“പ്രഭോ, ബൃഹസ്പതിയെയാണ് നമ്മള്‍ അവിടെ കണ്ടുമുട്ടുക. രാജ്യത്തെ ഏറ്റവും പ്രധാനപ്പെട്ട ശാസ്ത്രജ്ഞനാണ് അദ്ദേഹം. രാജ്യത്തിനുവേണ്ട സോമരസമുണ്ടാക്കുവാനുള്ള ശാസ്ത്രജ്ഞരുടെ സംഘത്തെ നയിക്കുന്നത് അദ്ദേഹമാണ്. തീര്‍ച്ചയായും മറ്റുപല മേഖലകളിലും അവര്‍ ഗവേഷണം നടത്തുന്നുണ്ട്. താങ്കളുടെ ആഗമനമറിയിച്ചുകൊണ്ട് ഒരു പക്ഷിദൂതനെ അയച്ചുകഴിഞ്ഞു. നാളെ രാവിലെ നമ്മള്‍ അദ്ദേഹത്തെ കാണും.”
മെല്ലെ തലകുലുക്കി കനകഹാലയെനോക്കി പുഞ്ചിരിച്ചുകൊണ്ട് ശിവന്‍ പ്രതിവചിച്ചു “നന്ദി.”
നന്തി വീണ്ടും പ്രഹാരദീപത്തില്‍ നോക്കിയപ്പോള്‍ ശിവന്‍ തന്‍റെ വായനയിലേക്ക് മടങ്ങി. നിരവധി സഹസ്രാബ്‍ദങ്ങള്‍ക്കു മുന്‍പ് നടന്ന ദേവാസുരയുദ്ധത്തെക്കുറിച്ചുള്ള രസകരമായ ഒരു കൈയ്യെഴുത്തുപ്രതിയായിരുന്നു അത്. നന്മയും തിന്മയും തമ്മിലുള്ള നിതാന്തമായ പോരാട്ടം. ദേവാധിദേവനായ മഹാദേവന്‍റെ, രുദ്രഭഗവാന്‍റെ സഹായത്തോടെ ദേവന്മാര്‍ അസുരന്മാരെ നശിപ്പിച്ചശേഷം ലോകത്തില്‍ ധര്‍മ്മം സ്ഥാപിച്ചു.

“അങ്ങ് നന്നായി ഉറങ്ങിക്കാണുമെന്നു കരുതുന്നു.” ബൃഹസ്പതിയുടെ കാര്യാലയത്തിനു മുന്നിലുള്ള ഒരു അറയിലേക്ക് ശിവനേയും നന്തിയേയും സ്വാഗതം ചെയ്തുകൊണ്ട് കനകഹാല പറഞ്ഞു.
ആദ്യത്തെ യാമത്തിന്‍റെ അവസാനത്തെ നാഴികയുടെ തുടക്കമായിരുന്നു അത്. മന്ദരപര്‍വ്വതത്തില്‍ ദിവസങ്ങള്‍ നേരത്തേ തുടങ്ങിയിരുന്നു.
“ഉവ്വ്, ഞാന്‍ നന്നായി ഉറങ്ങി.”ശിവന്‍ പറഞ്ഞു. “പക്ഷേ, രാത്രി മുഴുവനും താളക്രമത്തിലുള്ള വിചിത്രമായ ഒരു ശബ്‍ദം കേള്‍ക്കുന്നുണ്ടായിരുന്നു.”
കനകഹാല പുഞ്ചിരിച്ചുവെങ്കിലും അതിന് വിശദീകരണമൊന്നും നല്കിയില്ല. തലകുനിച്ച് വാതില്‍ തുറന്നു പിടിച്ചുകൊണ്ട് അവര്‍ ശിവനെ ബൃഹസ്പതിയുടെ കാര്യാലയത്തിലേക്ക് കടത്തിവിട്ടു. ശിവന്‍റെ പിന്നാലെ കനകഹാലയും നന്തിയുമുണ്ടായിരുന്നു. ബൃഹസ്പതിയുടെ വിശാലമായ കാര്യാലയത്തിനകത്ത് വളരെ ഭംഗിയായി ചിട്ടയോടെ നിരത്തിയിരുന്ന പല പല ഉയരത്തിലുള്ള മേശകള്‍ക്കുമുകളിലായി വിചിത്രമായ ഉപകരണങ്ങള്‍ നിരത്തിയിരുന്നു. വ്യക്തമായും ചില പരീക്ഷണങ്ങള്‍ അവിടെ നടക്കുന്നുണ്ടായിരുന്നു. ഓരോ ഉപകരണത്തിനടുത്തും താളിയോലക്കുറിപ്പുകള്‍ നിരത്തിയിരുന്നു. ആ മുറി തീര്‍ത്തും നിശ്ശബ്‍ദമായിരുന്നു. മൂലയിലുണ്ടായിരുന്ന വലിയൊരു ജനല്‍ മലഞ്ചെരിവിലെ നിബിഢമായ കാനനത്തിന്‍റെ ദൃശ്യം കാണാനുള്ള അവസരമൊരുക്കി. ആ മുറിയുടെ മദ്ധ്യഭാഗത്തായി ഉയരം കുറഞ്ഞ പീഠങ്ങള്‍ സമചതുരാകൃതിയില്‍ സ്ഥാപിച്ചിരുന്നു. എല്ലാ അര്‍ത്ഥത്തിലും ആര്‍ഭാടത്തേക്കാള്‍ ലാളിത്യത്തിനാണ് മുന്‍ഗണന നല്കുന്നതെന്ന് വിളിച്ചോതുന്ന വിധത്തിലുള്ള വളരെ സാധാരണപ്പെട്ട മുറിയായിരുന്നു അത്.
കൈകൂപ്പി നമസ്തേ അഭിവാദ്യത്തോടെ ബൃഹസ്പതി മുറിയുടെ നടുവില്‍ നില്പുണ്ടായിരുന്നു. ശരാശരി ഉയരമുണ്ടെങ്കിലും ശിവനേക്കാള്‍ ഉയരം കുറവുള്ള അദ്ദേഹത്തിന്‍റെ ചര്‍മ്മത്തിന് ഗോതമ്പിന്‍റെ നിറമായിരുന്നു. ആഴമുള്ള കണ്ണുകളും വെടിപ്പായി മുറിച്ചുവെച്ച താടിയും ബൃഹസ്പതിക്ക് സവിശേഷമായ ഭാവം നല്കി. ശാന്തമായ ഭാവവും മുണ്ഡനം ചെയ്ത ശിരസ്സും, കുടുമയും അദ്ദേഹത്തിന്‍റെ ബ്രാഹ്മണ്യ പാണ്ഡിത്യത്തെ വിളിച്ചോതുന്നതായിരുന്നു. അദ്ദേഹത്തിന് അല്പം അമിതഭാരമുണ്ടായിരുന്നു. വീതിയേറിയ ചുമലുകള്‍ക്കും വിരിഞ്ഞ നെഞ്ചിനും അല്പം കൂടി വ്യായാമം ചെയ്തിരുന്നെങ്കില്‍ മികവു കൈവരിക്കാമായിരുന്നു എന്നു തോന്നിപ്പിച്ചു. എന്നാല്‍ ബൃഹസ്പതിയുടെ ശരീരം അദ്ദേഹത്തിന്‍റെ ബുദ്ധിക്ക് സഞ്ചരിക്കാനുള്ള വാഹനമായിരുന്നു. അതല്ലാതെ ഒരു ക്ഷത്രിയന്‍റെയോ യോദ്ധാവിന്‍റെയോ പോലെ ആരാധനാകേന്ദ്രമായിരുന്നില്ല. സാധാരണയായി വെളുത്ത ഉടുവസ്ത്രവും ചുമലിലൂടെ അലസമായി ചാര്‍ത്തിയ അംഗവസ്ത്രവുമായിരുന്നു ബൃഹസ്പതിയുടെ ഉടയാടകള്‍. ഇടതുചുമലിലൂടെ ഇറങ്ങി വലതുഭാഗത്തെ ജഘനത്തിനെചുറ്റിപ്പോകുന്ന ഒരു ഉത്തരീയവും അദ്ദേഹം ധരിച്ചിരുന്നു.
“എന്തുപറയുന്നു കനകഹാല, ക്ഷേമം തന്നെയല്ലേ?” ബൃഹസ്പതി ചോദിച്ചു. “കുറേക്കാലമായല്ലോ കണ്ടിട്ട്?”
“അതെ, ബൃഹസ്പതി.” കൈ കൂപ്പി, തലകുമ്പിട്ട് വണങ്ങി കനകഹാല അദ്ദഹത്തെ അഭിവാദ്യം ചെയ്തു.
ബൃഹസ്പതിയുടെ കൈയില്‍ കെട്ടിയിരുന്ന രണ്ടാമത്തെ മന്ത്രച്ചരട് അദ്ദേഹം അരയന്നവിഭാഗത്തില്‍ പെട്ടവനാണെന്ന് സൂചിപ്പിക്കുന്നതായിരുന്നുവെന്ന് ശിവന്‍ ശ്രദ്ധിച്ചു. ബ്രാഹ്മണവംശത്തിലെ സവിശേഷമായ ഒരു വിഭാഗം.
“ഇത് ഭഗവാന്‍ ശിവന്‍.” ശിവനെ ചൂണ്ടിക്കാണിച്ചുകൊണ്ട് കനകഹാല പറഞ്ഞു.
“നന്ദി, ശിവന്‍ എന്നുമാത്രം പറഞ്ഞാല്‍ മതി.” ബൃഹസ്പതിയെ ഭവ്യതയോടെ അഭിവാദ്യം ചെയ്തുകൊണ്ട് ശിവന്‍ പുഞ്ചിരിച്ചു.
“ശരി. വെറും ശിവന്‍. താങ്കളാരാണാവോ?” നന്തിയെ നോക്കിക്കൊണ്ട് ബൃഹസ്പതി ചോദിച്ചു.
“ഇത് പടനായകന്‍, നന്തി.” കനകഹാല പറഞ്ഞു. “ശിവഭഗവാന്‍റെ സഹായി.”
“പടനായകന്‍, കണ്ടതില്‍ സന്തോഷം.” ശിവന്‍റെ നേര്‍ക്ക് തിരിയുന്നതിനു മുന്‍പ് ബൃഹസ്പതി പറഞ്ഞു. “ശിവന്‍, താങ്കളോട് മര്യാദകേട് കാണിക്കുവാനൊന്നും ഞാന്‍ ഉദ്ദേശിക്കുന്നില്ല. എങ്കിലും താങ്കളുടെ കഴുത്തൊന്ന് കാണുവാന്‍ എനിക്കു സാധിക്കുമോ?”
ശിവന്‍ തലയാട്ടി. കഴുത്ത് പൊതിഞ്ഞിരുന്ന ആവരണം എടുത്തുമാറ്റിയപ്പോള്‍ കഴുത്ത് പരിശോധിക്കുവാനായി ബൃഹസ്പതി മുന്നോട്ടുവന്നു. ശിവന്‍റെ കഴുത്ത് തിളങ്ങുന്ന നീല നിറം പ്രസരിപ്പിക്കുന്നതുകണ്ടതോടെ അദ്ദേഹത്തിന്‍റെ പുഞ്ചിരി മാഞ്ഞു. കുറച്ചുനേരത്തേക്ക് ബൃഹസ്പതി നിശ്ശബ്‍ദനായി. യുക്തിബോധത്തിലേക്ക് പതിയെ മടങ്ങിവന്നുകൊണ്ട് അദ്ദേഹം കനകഹാലയെ നോക്കി. “ഇത് വ്യാജമല്ല. അകത്തുനിന്നാണ് ഈ നിറം വരുന്നത്. ഇതെങ്ങനെ സാദ്ധ്യമാവുന്നു? അതായത്; ഇതിനര്‍ത്ഥം…”
“അതെ.” തന്‍റെ മനസ്സിന്‍റെ ആഴങ്ങളില്‍ നിന്ന് പുറത്തുവരുന്ന സന്തോഷഷത്തോടെ കനകഹാല പറഞ്ഞു. “നീലകണ്ഠന്‍ അവതരിച്ചിരിക്കുന്നു എന്നാണ് ഇതിനര്‍ത്ഥം. നമ്മുടെ രക്ഷകന്‍ എത്തിക്കഴിഞ്ഞു.”
“എനിക്ക് അതിനെക്കുറിച്ചൊന്നും അറിഞ്ഞുകൂടാ.” അമ്പരപ്പോടെ കഴുത്തില്‍ ആവരണം ചുറ്റിക്കെട്ടിക്കൊണ്ട് ശിവന്‍ പറഞ്ഞു. “എങ്കിലും അങ്ങയുടെ അദ്ഭുതം ജനിപ്പിക്കുന്ന ഈ രാജ്യത്തെ സഹായിക്കുവാന്‍ വേണ്ടതെല്ലാം ഞാന്‍ ചെയ്യാം. ഈ കാരണം നിമിത്തമാണ് ഞാന്‍ ഇവിടെ വന്നിട്ടുള്ളത്. സോമരസം എങ്ങനെയാണ് പ്രവര്‍ത്തിക്കുന്നത് എന്നറിയേണ്ടത് വളരെ പ്രധാനമാണെന്ന് എന്തോ എന്നോടു പറയുന്നു.”
ബൃഹസ്പതി അപ്പോഴും വിസ്മയത്തിലകപ്പെട്ടതുപോലെ കാണപ്പെട്ടു. ശിവനെ നിരീക്ഷിക്കുന്നത് തുടരുമ്പോഴും അദ്ദേഹത്തിന്‍റെ ശ്രദ്ധ മറ്റെവിടെയോ ആണെന്ന് തോന്നി. യഥാര്‍ത്ഥ നീലകണ്ഠന്‍റെ ആഗമനവുമായി ബന്ധപ്പെട്ട കാര്യങ്ങളെ ബന്ധിപ്പിച്ചു കാണുന്നതിലേര്‍പ്പെട്ടിരിക്കുകയായിരുന്നു അദ്ദേഹം.
“ബൃഹസ്പതീ….” മുഖ്യശാസ്ത്രജ്ഞനെ വര്‍ത്തമാനകാലത്തിലേക്കു വിളിച്ചുണര്‍ത്തുന്നതുപോലെ കനകഹാല വിളിച്ചു.
“ഹാ…”
“സോമരസത്തിന്‍റെ പ്രവര്‍ത്തനത്തെക്കുറിച്ച് എനിക്ക് പറഞ്ഞുതരാമോ?” ശിവന്‍ ചോദിച്ചു.
“തീര്‍ച്ചയായും.” തന്‍റെ കണ്ണുകള്‍ മുന്നില്‍ നില്ക്കുന്ന ആളുകള്‍ക്കുമേല്‍ പതിപ്പിച്ചുകൊണ്ട് അദ്ദേഹം പറഞ്ഞു. നന്തിയെ ശ്രദ്ധിച്ചുകൊണ്ട് അദ്ദേഹം ചോദിച്ചു “ഈ പടനായകന്നു മുന്നില്‍വെച്ച് അത് പറയാമോ?
“മെലൂഹയിലേക്കുള്ള യാത്രയില്‍ നന്തി എന്‍റെ സന്തതസഹചാരിയായിരുന്നു.” ശിവന്‍ പറഞ്ഞു. “അവനിവിടെ ഉള്ളതുകൊണ്ട് ഒരു കുഴപ്പവുമില്ലെന്ന് ഞാന്‍ കരുതുന്നു.”
സ്വാമി തന്നെ ആത്മാര്‍ത്ഥമായി വിശ്വസിക്കുന്നുവെന്ന കാര്യം തുറന്നുപറഞ്ഞപ്പോള്‍ നന്തി വികാരഭരിതനായി. മരണവേദനയുണ്ടായാല്‍ പോലും സ്വാമിയോട് കള്ളം പറയുകയില്ലെന്ന് അയാള്‍ പ്രതിജ്ഞയെടുത്തു.
“ശിവന്‍, താങ്കള്‍ പറയുന്നതുപോലെ.” ഊഷ്മളമായി പുഞ്ചിരിച്ചുകൊണ്ട് ബൃഹസ്പതി പറഞ്ഞു.
താന്‍ യഥാര്‍ത്ഥ നീലകണ്ഠനാണെന്നു മനസ്സിലാക്കിയിട്ടും ബൃഹസ്പതി തന്നോട് ഭവ്യത പാലിക്കുവാനോ താഴ്മ പ്രകടിപ്പിക്കുവാനോ തയ്യാറാകുന്നില്ലെന്ന് ശിവന്‍ മനസ്സിലാക്കി. പര്‍വ്വതേശ്വരനെപ്പോലെത്തന്നെ ബൃഹസ്പതിയും ആദരസൂചകമായ വിശേഷണങ്ങള്‍ ചാര്‍ത്തി തന്നെ അഭിസംബോധന ചെയ്യുന്നില്ലെന്ന് ശിവന്‍ ശ്രദ്ധിച്ചു. പര്‍വ്വതേശ്വരന്‍ തന്നെക്കുറിച്ച് അവിശ്വാസത്തിന്‍റെ ദുര്‍മുഖം കാണിക്കുന്നുവെങ്കില്‍ ബൃഹസ്പതി അനുനയമാണ് പ്രകടിപ്പിക്കുന്നത്.
“താങ്കള്‍ക്കു നന്ദി.” ശിവന്‍ പുഞ്ചിരിച്ചു. “അപ്പോള്‍ എങ്ങനെയാണ് ഈ സോമരസത്തിന്‍റെ പ്രവര്‍ത്തനം?”

മന്ദരപര്‍വ്വതത്തിലേക്കുള്ള പാതയിലൂടെ രാജാവിന്‍റെയും അനുചരവൃന്ദത്തിന്‍റെയും നീക്കം സാവധാനത്തിലായിരുന്നു. അഞ്ച് രാജകീയ രഥങ്ങള്‍ക്കു മുന്നിലായി 160 കുതിരപ്പട്ടാളക്കാര്‍ അടങ്ങുന്ന ഒരു സുരക്ഷാസംഘം 4 വ്യൂഹങ്ങളായി മുന്നോട്ടു നീങ്ങി. മുന്‍പിലുണ്ടായിരുന്നതുപോലെ 160 കുതിരപ്പട്ടാളക്കാര്‍ ആ രഥങ്ങള്‍ക്കു പുറകിലായും സഞ്ചരിച്ചു. ഓരോ രഥത്തിന്‍റെയും പാര്‍ശ്വഭാഗത്തെ പടികളില്‍ പത്തുവീതം സൈനികരും അഞ്ചു വീതം ദാസിമാരും ഇരിപ്പുണ്ടായിരുന്നു. ഭാരതത്തിലങ്ങോളമിങ്ങോളം ഭയം വിതച്ചിരുന്ന അരിഷ്‍ടനേമി എന്നറിയപ്പെട്ടിരുന്നവരായിരുന്നു ആ ഭടന്മാര്‍.
നല്ല ഉറപ്പുള്ള തടികൊണ്ടാണ് ആ രഥങ്ങള്‍ ഉണ്ടാക്കിയിരുന്നത്. വശങ്ങളില്‍ ജാലകങ്ങളോ കിളിവാതിലുകളോ ഉണ്ടായിരുന്നില്ല. മുകള്‍ ഭാഗത്ത് അകത്തേക്ക് കാറ്റ് കടക്കുന്നതിനായി ചെറിയ പഴുതുകള്‍ ഇട്ടിരുന്നു. മുന്നില്‍ സാരഥിയുടെ പിന്നിലായി കാറ്റും വെളിച്ചവും കടക്കുന്നതിനായി അഴികളിട്ടിരുന്നു. പെട്ടെന്ന് ഒരാക്രമണമുണ്ടായാല്‍ അത് അടച്ചിടുവാന്‍ കഴിയും. രഥങ്ങളെല്ലാം ഒരുപോലെ ഉള്ളവയായിരുന്നു. ഇതുമൂലം ഏതു രഥത്തിലാണ് രാജകുടുംബം യാത്രചെയ്യുന്നത് എന്നറിയുക അസാദ്ധ്യമായിരുന്നു. ദിവ്യദൃഷ്‍ടിയുള്ള ഒരാള്‍ക്ക് ആ വാഹനവ്യൂഹത്തിലെ ഒന്നാമത്തെയും മൂന്നാമത്തെയും നാലാമത്തെയും രഥങ്ങള്‍ ശൂന്യമാണെന്ന് മനസ്സിലാക്കാന്‍ കഴിയും. രണ്ടാമത്തെ രഥത്തിലായിരുന്നു രാജകുടുംബം – ദക്ഷന്‍, പത്നി വീരിണി, മകള്‍ സതി എന്നിവര്‍. അവസാനത്തെ രഥത്തില്‍ സേനാപതി പര്‍വ്വതേശ്വരനും അദ്ദേഹത്തിന്‍റെ ഏറ്റവും പ്രധാനപ്പെട്ട പടയാളികളുമായിരുന്നു.
“അച്ഛാ, പൂജയ്ക്കുപോകുമ്പോള്‍ എന്തുകൊണ്ടാണ് ഞാനും അങ്ങയുടെകൂടെ വരണമെന്ന് നിര്‍ബ്ബന്ധിക്കാന്‍ കാര്യമെന്ന് എനിക്കിപ്പോഴും മനസ്സിലാകുന്നില്ല. പ്രധാനചടങ്ങുകളില്‍ പങ്കെടുക്കുവാന്‍പോലും എനിക്കനുവാദമില്ല.” സതി പറഞ്ഞു.
“പലതവണ ഞാനിത് നിന്നോടു പറഞ്ഞിട്ടുള്ളതാണ്.” ദക്ഷന്‍ പുഞ്ചിരിച്ചുകൊണ്ട് സതിയുടെ കൈയില്‍ മൃദുവായി അടിച്ചു. “നിന്‍റെ മുഖം കാണാതെ എന്‍റെ പൂജകളൊന്നുംതന്നെ പൂര്‍ത്തിയാവുകയില്ല. ഈ നശിച്ച നിയമങ്ങളൊന്നും ഞാന്‍ ശ്രദ്ധിക്കാറില്ല.”
“അച്ഛാ!” പരിഭ്രമം നിഴലിക്കുന്ന പുഞ്ചിരിയോടെ പരിഹാസം സ്ഫുരിക്കുന്ന വിധം തലയാട്ടിക്കൊണ്ട് സതി മന്ത്രിച്ചു. നിയമത്തെ അധിക്ഷേപിക്കുന്ന പിതാവിന്‍റെ നടപടി തെറ്റാണെന്ന് സതിക്കറിയാമായിരുന്നു.
സതിയുടെ മാതാവ് വീരിണി വിഷമകരമായ പുഞ്ചിരിയോടെ ദക്ഷനെ നോക്കി. പിന്നെ സതിയെ ഒന്നു നോക്കിയശേഷം അവര്‍ ഗ്രന്ഥത്തിലേക്കു മടങ്ങി.
ആ രാജകീയ യാത്രാസംഘത്തില്‍ നിന്നും അല്പം അകലെയായി കനത്ത കാടിന്‍റെ മറപിടിച്ച് അന്‍പതോളം വരുന്ന പടയാളികളുടെ സംഘം നീങ്ങിക്കൊണ്ടിരുന്നു. തുകല്‍കൊണ്ടുള്ള പടച്ചട്ട ധരിച്ചിരുന്ന അവര്‍ അവരുടെ നീക്കങ്ങള്‍ അനായാസമാക്കുന്നതിനായി ഉടുമുണ്ട് മുറുകെ കെട്ടിയുടുത്തിരുന്നു. ഓരോരുത്തരുടെ പക്കലും രണ്ടു വാളുകള്‍, ഒരു നീളന്‍ കത്തി,ലോഹം കൊണ്ടു നിര്‍മ്മിച്ച പരിച എന്നിവക്കുപുറമെ മുതുകില്‍ തുകല്‍കൊണ്ടുള്ള പോര്‍ചട്ട കെട്ടിവെച്ചിരുന്നു. മൂന്നു ചെറിയ കത്തികള്‍ സൂക്ഷിക്കാന്‍ കഴിയുന്ന അറകള്‍ ഉള്ളതായിരുന്നു അവരുടെ പാദരക്ഷകള്‍. ആ സംഘത്തിന്‍റെ ഏറ്റവും മുന്നിലായി രണ്ടുപേര്‍ നടപ്പുണ്ടായിരുന്നു. യുദ്ധത്തിന്‍റെ മുറിപ്പാടുകള്‍ മുഖത്തുണ്ടായിരുന്ന സുന്ദരനായ ഒരുത്തനായിരുന്നു അവരിലൊരാള്‍. തവിട്ടുനിറത്തിലുള്ള തലപ്പാവാണ് അയാള്‍ ധരിച്ചിരുന്നത്. അയാള്‍ പടനായകനാണെന്നു സൂചിപ്പിക്കുന്നതായിരുന്നു ആ തലപ്പാവ്. അയാളുടെ തുകല്‍കൊണ്ടുള്ള മാര്‍ച്ചട്ട അല്പം അയച്ചാണ് കെട്ടിയിരുന്നത്. ഒരു സ്വര്‍ണ്ണമാലയും പതക്കവും അശ്രദ്ധമായി പുറത്തേക്ക് ദൃശ്യമാകുംവിധം അയാളുടെ കഴുത്തില്‍ കിടന്നിരുന്നു. ഭംഗിയുള്ള ഒരു വെളുത്തചന്ദ്രക്കല ആ പതക്കത്തിലുണ്ടായിരുന്നു. ചന്ദ്രവംശികളുടെ അടയാളമായിരുന്നു അത്.
അയാളുടെ തൊട്ടടുത്തായി ആപാദചൂഢം മറയ്ക്കുന്ന വിധത്തിലുള്ള വസ്ത്രമണിഞ്ഞ ഒരു ഭീമാകാരരൂപം നടപ്പുണ്ടായിരുന്നു. ആ വസ്ത്രത്തോടു തുന്നിച്ചേര്‍ത്ത ശിരോവസ്ത്രം അയാളുടെ തലവഴി വലിച്ചിട്ടിട്ടുണ്ടായിരുന്നു. കറുത്ത മുഖംമൂടികൊണ്ട് അയാളുടെ മുഖം മറച്ചിരുന്നു. നല്ല കരുത്തുറ്റ മാംസളമായ കൈകളും ബദാമിന്‍റെ ആകൃതിയിലുള്ള കണ്ണുകളും മാത്രമേ പുറത്തു കാണാനുണ്ടായിരുന്നുള്ളൂ. തുകല്‍ കൊണ്ടുള്ള സര്‍പ്പത്തിന്‍റെ ആകൃതിയിലുള്ള ഓം രൂപം തുന്നിച്ചേര്‍ത്ത ഒരു കങ്കണമായിരുന്നു അയാളുടെ കൈത്തണ്ടയില്‍ കെട്ടിയിരുന്നത്. പടനായകനു നേര്‍ക്ക് നോക്കാതെത്തന്നെ ആപാദചൂഢം മൂടിയ രൂപം പറഞ്ഞു “വിശ്വദ്യുമ്നന്‍ നിന്‍റെ അടയാളം പുറത്തു കാണാനുണ്ട്. അത് അകത്തേക്കിട്ട് പടച്ചട്ട മുറുക്കിക്കെട്ട്.”
പരിഭ്രമിച്ചുപോയ വിശ്വദ്യുമ്നന്‍ ഉടന്‍തന്നെ സ്വര്‍ണ്ണമാലയും പതക്കവും അകത്തേക്കിട്ട് മാര്‍ച്ചട്ട അടക്കുന്നതിനായി ചുമലിലെ ഇരുവശത്തുമുണ്ടായിരുന്ന ചരടുകള്‍ മുറുക്കിക്കെട്ടി.
“ക്ഷമിക്കണം പ്രഭോ.” വിശ്വദ്യുമ്നന്‍ പറഞ്ഞു. “എനിക്കുതോന്നുന്നത് കുറച്ചുകൂടി മുന്നോട്ടു നീങ്ങി ഇത് മന്ദരപര്‍വ്വതത്തിലേക്കുള്ള വഴിയാണോ എന്നകാര്യം നമുക്ക് ഉറപ്പിച്ചെടുക്കാം എന്നാണ്. അത് അറിഞ്ഞു കഴിഞ്ഞാല്‍ നമുക്കു കിട്ടിയ വിവരം ശരിയാണോ എന്നകാര്യം ഉറപ്പിക്കാം. അവളെ തട്ടിക്കൊണ്ടുപോകുവാന്‍ നമുക്ക് പിന്നീടൊരിക്കല്‍ വരാം. എന്തായാലും ഇപ്പോള്‍ നമ്മുടെ എണ്ണം അപകടകരമാം വിധം കുറവാണ്. ഇപ്പോള്‍ നമുക്ക് ഒന്നും ചെയ്യാനാവില്ല.”
ശിരോവസ്ത്രമിട്ട രൂപം ശാന്തമായി പറഞ്ഞു “വിശ്വദ്യുമ്നന്‍, ഞാന്‍ ആക്രമിക്കാന്‍ ഉത്തരവുനല്കിയിട്ടുണ്ടോ? നമ്മള്‍ എണ്ണത്തില്‍ കുറവാണെന്ന കാര്യം പിന്നെ ഏത് സാഹചര്യത്തിലാണ് ഉയര്‍ന്നുവരുന്നത്? മന്ദരപര്‍വ്വതത്തിന്‍റെ ദിശയിലേക്കാണ് നമ്മള്‍ നീങ്ങിക്കൊണ്ടിരിക്കുന്നത്. കുറച്ചു നേരം വൈകിയെന്നു വെച്ച് സ്വര്‍ഗ്ഗം താഴെ വീഴാനൊന്നും പോകുന്നില്ല. ഇപ്പോള്‍ നമ്മള്‍ അവരെ പിന്തുടരുന്നു.”
വിശ്വദ്യുമ്നന്‍ ശ്വാസം നെടുതായി ഉള്ളിലേക്കു വലിച്ചു. തന്‍റെ സ്വാമിയുടെ കാഴ്ച്ചപ്പാടിനെ എതിര്‍ക്കുന്നതുപോലെ അയാള്‍ വെറുക്കുന്ന മറ്റൊരു കാര്യമില്ല. തന്‍റെ സ്വാമിയാണ് സൂര്യവംശികളുടെ അപൂര്‍വ്വമായ സഹതാപം പിടിച്ചുപറ്റി ലക്ഷ്യപ്രാപ്തിക്കുള്ള അവസരംകണ്ടെത്തിയിരിക്കുന്നത്. ഈ മുന്നേറ്റം അവരെ മെലൂഹയുടെ ഹൃദയത്തിലേക്ക് കടന്നു കയറുവാനും അതിനെ കീറിമുറിക്കുവാനും സഹായിക്കും. അയാള്‍ സൗമ്യമായി പറഞ്ഞു “പ്രഭോ, കാര്യങ്ങള്‍ വൈകുന്നത് രാജ്ഞിക്കിഷ്‍ടമല്ല. ആളുകള്‍ക്കിടയില്‍ അസ്വസ്ഥത വളര്‍ന്നുകൊണ്ടിരിക്കുകയാണ്. ശ്രദ്ധാകേന്ദ്രം നഷ്‍ടപ്പെട്ടുകൊണ്ടിരിക്കുകയാണോ എന്നവര്‍ക്ക് തോന്നുന്നുണ്ട്.”
ശിരോവസ്ത്രം ധരിച്ച രൂപം തത്ക്ഷണം തിരിഞ്ഞു നിന്നു. അയാളുടെ ശരീരം രോഷം പ്രകടിപ്പിക്കുന്നതായി തോന്നിയെങ്കിലും ശബ്‍ദം ശാന്തമായിരുന്നു. “എന്‍റെ ശ്രദ്ധ നഷ്‍ടപ്പെടുന്നില്ല. നിനക്കുവേണമെങ്കില്‍ തിരിച്ചുപോകാം. നിനക്ക് നിന്‍റെ പണം കിട്ടും. വേണ്ടിവന്നാല്‍ ഞാനിതെല്ലാം ഒറ്റയ്ക്കു ചെയ്യും.”
തന്‍റെ നേതാവിന്‍റെ അപൂര്‍വ്വമായ രീതിയിലുള്ള വികാരപ്രകടനം കണ്ടതോടെ വിശ്വദ്യുമ്നന്‍ ഉടന്‍ പ്രതികരിച്ചു. “അല്ല പ്രഭോ. അതല്ല ഞാന്‍ ഉദ്ദേശിച്ചത്. ക്ഷമിക്കണം. എന്നെ പറഞ്ഞു വിടുന്നതുവരെ ഞാന്‍ താങ്കളോടൊപ്പമുണ്ടാകും. താങ്കള്‍ പറഞ്ഞതു ശരിയാണ്. അല്പം മണിക്കൂറുകള്‍ വൈകിയെന്നുവെച്ച് ഒരു പ്രശ്നവുമുണ്ടാകാന്‍ പോകുന്നില്ല. നൂറ്റാണ്ടുകളായി നമ്മള്‍ അതിന് കാത്തിരിക്കുകയാണെന്ന കാര്യം ആലോചിക്കുമ്പോള്‍ അത് ഒന്നുമല്ലല്ലോ.”
ആ പടയണിച്ചതുരം രാജകീയ ഘോഷയാത്രയെ പിന്തുടര്‍ന്നുകൊണ്ടിരുന്നു.

“ആശയപരമായി നോക്കുമ്പോള്‍ സോമരസത്തിന്‍റെ പ്രവര്‍ത്തനപ്രക്രിയ എത്ര ലളിതമാണെന്നോ.” ബൃഹസ്പതി പറഞ്ഞു “ഈ ആശയത്തെ യാഥാര്‍ത്ഥ്യമാക്കി തീര്‍ക്കുക എന്നതാണ് മിക്കവാറും അസാധ്യമായ ലക്ഷ്യം. ബ്രഹ്മദേവന്‍റെ പ്രതിഭാ വിലാസമാണത്. ജയ് ശ്രീ ബ്രഹ്മ!”
“ജയ് ശ്രീ ബ്രഹ്മ!” ശിവനും കനകഹാലയും നന്തിയും അതേറ്റുചൊല്ലി.
“ഈ ഔഷധം നാടകീയമാംവിധം വാര്‍ദ്ധക്യത്തെ സാവധാനത്തിലാക്കുന്നതെങ്ങനെ എന്നു മനസ്സിലാക്കുന്നതിനുമുന്‍പ്, നമ്മെ ജീവനോടെ നിലനിര്‍ത്തുന്നത് എന്താണെന്ന് നമുക്ക് മനസ്സിലാക്കേണ്ടതുണ്ട്.” ബൃഹസ്പതി പറഞ്ഞു. “ആ വസ്തുവില്ലാതെ നമുക്കാര്‍ക്കും ജീവിച്ചിരിക്കാന്‍ കഴിയില്ല എന്നതാണ് മൗലികമായ തത്ത്വം.”
ബൃഹസ്പതിയുടെ വിശദീകരണത്തിനു കാതോര്‍ത്ത് ശിവന്‍ അദ്ദേഹത്തെ ഉറ്റുനോക്കി.
“അടിസ്ഥാനപരമായ ആ വസ്തുവാണ് ഊര്‍ജ്ജം.” ബൃഹസ്പതി വിശദീകരിച്ചു. “നടക്കുമ്പോഴും സംസാരിക്കുമ്പോഴും ചിന്തിക്കുമ്പോഴും അല്ലെങ്കില്‍ ജീവനോടെയിരിക്കുന്നു എന്നു സൂചിപ്പിക്കുന്ന ഏത് പ്രവൃത്തി ചെയ്യുമ്പോഴും നാം ഊര്‍ജ്ജം ഉപയോഗിക്കുന്നു.”
“ഇതുപോലൊരു ആശയം ഞങ്ങളുടെ ആളുകള്‍ക്കിടയിലുമുണ്ട്.”ശിവന്‍ പറഞ്ഞു. “ഞങ്ങളതിനെ ശക്തി എന്നു വിളിക്കുന്നു എന്നതാണ് ഒരു വ്യത്യാസം.”
“ശക്തി?” അദ്ഭുതാധീനനായിക്കൊണ്ട് ബൃഹസ്പതി ചോദിച്ചു “കൗതുകകരം. നിരവധി നൂറ്റാണ്ടുകളായി ഊര്‍ജ്ജത്തെ വിശേഷിപ്പിക്കുവാന്‍ ആ പദം ഉപയോഗിച്ചിരുന്നില്ല. ഭാരതത്തിലെ ജനങ്ങളുടെ പൂര്‍വ്വികന്മാരായ പാണ്ഡ്യന്മാര്‍ പ്രയോഗിച്ചിരുന്ന പദമാണത്. നിങ്ങളുടെ ഗോത്രത്തിന്‍റെ ഉദ്ഭവം എവിടെയാണെന്നറിയാമോ? നിങ്ങളുടെ വംശപരമ്പര?”
“എനിക്കക്കാര്യത്തില്‍ ഉറപ്പില്ല. എങ്കിലും ഞങ്ങളുടെ ഗോത്രത്തില്‍ ഒരു വൃദ്ധയുണ്ട്. ഞങ്ങളുടെ ചരിത്രം അറിയാമെന്നാണ് അവര്‍ അവകാശപ്പെടുന്നത്. ഒരുപക്ഷേ, അവര്‍ ദേവഗിരിയിലേക്ക് വരുമ്പോള്‍ നമുക്ക് ചോദിക്കാം.”
“നമുക്കത് ചോദിച്ചറിയണം.”ബൃഹസ്പതി പുഞ്ചിരിച്ചു. “എന്തായാലും നമുക്ക് വിഷയത്തിലേക്ക് തിരിച്ചുവരാം. ഊര്‍ജ്ജമില്ലാതെ നമ്മുടെ ശരീരത്തിന് ഒന്നും ചെയ്യാനാവില്ലെന്ന് നമുക്കറിയാം. അപ്പോള്‍ ഈ ഊര്‍ജ്ജം എവിടെനിന്നു വരുന്നു?”
“നമ്മള്‍ കഴിക്കുന്ന ആഹാരത്തില്‍നിന്ന്.” അല്പം സന്ദേഹത്തോടെ നന്തി പറഞ്ഞു. ഇത്രയും പ്രധാനപ്പെട്ട വ്യക്തികളുടെ മുന്നില്‍വെച്ച് സംസാരിക്കാനുള്ള ആത്മവിശ്വാസം അവന്‍ ആര്‍ജ്ജിച്ചുകൊണ്ടിരുന്നു.
“പൂര്‍ണ്ണമായും ശരിയാണ്. നമ്മള്‍ കഴിക്കുന്ന ഭക്ഷണത്തില്‍ ഊര്‍ജ്ജം അടങ്ങിയിട്ടുണ്ട്. അത് നമുക്ക് ചെലവഴിക്കാം. അതുകൊണ്ടാണ് ഭക്ഷണം കഴിക്കാത്തപ്പോള്‍ നമുക്ക് ക്ഷീണമനുഭവപ്പെടുന്നത്. എങ്കിലും ഭക്ഷണം കഴിക്കുന്നതുകൊണ്ടുമാത്രം നമുക്ക് ഊര്‍ജ്ജം ലഭിക്കണമെന്നില്ല. മനുഷ്യശരീരത്തിനകത്തുള്ള എന്തോ ഒന്ന് നമുക്കുപയോഗിക്കുവാന്‍ പറ്റുന്ന വിധത്തിലുള്ള ഊര്‍ജ്ജം ഭക്ഷണത്തില്‍ നിന്ന് വലിച്ചെടുക്കുന്നു”
“തീര്‍ച്ചയായും.” ശിവന്‍ സമ്മതിച്ചു.
“നമ്മള്‍ ശ്വസിക്കാനുപയോഗിക്കുന്ന വായുവാണ് ഭക്ഷണത്തെ ഊര്‍ജ്ജമാക്കി മാറ്റുന്നത്.” ബൃഹസ്പതി തുടര്‍ന്നു. “വായുവില്‍ മറ്റുപല വാതകങ്ങളുമുണ്ട്. പ്രാണവായു എന്നാണ് അതില്‍ ഒരു ഘടകത്തിന്‍റെ പേര്. നമ്മള്‍ കഴിക്കുന്ന ഭക്ഷണവുമായി ചേര്‍ന്ന് പ്രവര്‍ത്തിച്ച് അത് ഊര്‍ജ്ജം ഉല്പാദിപ്പിക്കുന്നു. നമുക്ക് അത് ലഭിച്ചില്ലെങ്കില്‍ ഊര്‍ജ്ജം ചോര്‍ന്ന് ക്ഷീണിതരായി നമ്മള്‍ മരിച്ചുപോകും.”
“ഈ പ്രക്രിയയാണല്ലോ നമ്മുടെ ജീവന്‍ നിലനിര്‍ത്തുന്നത്.” ശിവന്‍ പറഞ്ഞു. “പക്ഷേ, ഈ ഔഷധത്തിന്‍റെ പ്രവര്‍ത്തനം എന്താണ്? വാര്‍ദ്ധക്യ ത്തിനും തളര്‍ച്ചയ്ക്കും അതിലൂടെ മരണത്തിനും കാരണമാകുന്ന ഘടകങ്ങളിലല്ലെ ഈ ഔഷധം പ്രവര്‍ത്തിക്കേണ്ടത്?”
ബൃഹസ്പതി ചിരിച്ചു.”ഞാന്‍ പറഞ്ഞ കാര്യങ്ങള്‍ക്ക് നമ്മുടെ വാര്‍ദ്ധക്യവുമായി ചില ബന്ധങ്ങളുണ്ട്. പ്രകൃതിക്ക് നര്‍മ്മബോധമുണ്ടെന്നാണ് അത് നമുക്കു കാണിച്ചുതരുന്നത്. നമ്മെ ജീവനോടെ നിലനിര്‍ത്തുന്ന ആ വസ്തുതന്നെയാണ് നമുക്ക് പ്രായം വര്‍ദ്ധിപ്പിക്കുന്നതും മരണകാരണമാകുന്നതും. ഊര്‍ജ്ജം നിര്‍മ്മിക്കുവാനായി പ്രാണവായു പ്രതിപ്രവര്‍ത്തനം നടത്തുമ്പോള്‍ സ്വതന്ത്രമായ ചില ധാതുക്കളെ അത് പുറത്തുവിടുന്നു. ജ്വലനകാരികള്‍ എന്നാണിവ അറിയപ്പെടുന്നത്. ഈ ജ്വലനകാരികള്‍ വിഷമുള്ളവയാണ്. എന്തെങ്കിലും ഭക്ഷണപദാര്‍ത്ഥങ്ങള്‍ പുറത്തുവെച്ചാല്‍ അത് ചീഞ്ഞഴുകി പുളിക്കുന്നതിനുള്ള ഹേതു ഇതൊക്കെയാണ്. ഇതേ പ്രക്രിയ തന്നെയാണ് ലോഹങ്ങള്‍ തുരുമ്പെടുക്കുന്നതിന്നും കാരണമാകുന്നത്. പ്രത്യേകിച്ചും നമ്മളീയിടെ കണ്ടുപിടിച്ച ഇരുമ്പിനെ, ഇത് സാരമായി ബാധിക്കുന്നുണ്ട്. പ്രാണവായു ശ്വസിക്കുന്നതുമൂലം നമ്മുടെ ശരീരത്തിനും ഈ പ്രക്രിയ സംഭവിക്കുന്നുണ്ട്. പ്രാണവായു നമ്മള്‍ കഴിക്കുന്ന ഭക്ഷണത്തെ ഊര്‍ജ്ജമാക്കി മാറ്റുന്നു. അതേസമയം വിഷമൂലകങ്ങളെയും അത് ഉല്പാദിപ്പിക്കുന്നു. അവ നമ്മുടെ ശരീരത്തിനകത്ത് പ്രതിപ്രവര്‍ത്തനം നടത്തുന്നു. അകത്തുനിന്നും നമ്മള്‍ തുരുമ്പെടുക്കുകയും ക്രമേണ വാര്‍ദ്ധക്യം ബാധിക്കുകയും അവസാനം മരണത്തില്‍ കലാശിക്കുകയുംചെയ്യുന്നു.”
“വിശുദ്ധനായ അഗ്നിദേവ?” നന്തി ഉച്ചത്തില്‍ പറഞ്ഞു. “നമുക്ക് ജീവന്‍ തരുന്ന വസ്തുതന്നെയാണോ സാവധാനം നമ്മെ കൊല്ലുന്നത്?”
“അതെ.”ബൃഹസ്പതി പറഞ്ഞു”ആലോചിച്ചുനോക്കൂ. അതിജീവനത്തിനായി നമ്മുടെ ശരീരം പുറംലോകത്തു ലഭിക്കുന്ന എല്ലാവസ്തുക്കളും ആര്‍ജ്ജിച്ച് ശരീരത്തില്‍ സൂക്ഷിക്കുന്നു. ഭക്ഷണമില്ലെങ്കിലും കുറച്ചു ദിവസം ജീവന്‍ നിലനിര്‍ത്തുവാന്‍ അത് സഹായിക്കുന്നു. ജലം ശേഖരിച്ചുവെച്ചിരിക്കുന്നതിനാല്‍ കുറച്ചുദിവസത്തെ ദാഹം കൊണ്ടൊന്നും നാം മരിച്ചുപോവുകയില്ല. അത് യുക്തിഭദ്രമാണ്. ശരിയല്ലേ? നമ്മുടെ ശരീരത്തിന് എന്തെങ്കിലും ആവശ്യമുണ്ടെങ്കില്‍, ദൗര്‍ലഭ്യം നേരിടുന്നതിനായി അത്തരം സാധനങ്ങള്‍ അത് സൂക്ഷിച്ചുവെക്കും.”
“തീര്‍ച്ചയായും.” ശിവന്‍ അതംഗീകരിച്ചു.
“നേരെ മറിച്ച്, ജീവന്‍ നിലനിര്‍ത്തുന്നതിന് അത്യന്താപേക്ഷിതമായ പ്രാണവായു അതിനുശേഖരിച്ചുവെക്കുവാന്‍ കഴിയില്ല. കുറച്ചുനിമിഷത്തേക്കുമാത്രം ആവശ്യമായ പ്രാണവായു മാത്രമേ ശേഖരിച്ചുവെക്കുവാന്‍ ശരീരത്തിനു സാധിക്കുകയുള്ളൂ. അത് ഒട്ടും ബുദ്ധിപരമായ ഒന്നല്ല. പ്രാണവായു മൃതസഞ്ജീവനി തന്നെയെന്ന് അറിയുമ്പോഴും അതൊരു വിഷദ്രവ്യമെന്ന കാര്യം ശരീരം തിരിച്ചറിയുന്നു എന്നതാണ് അതിനുള്ള വിശദീകരണം. അതുകൊണ്ട് അത് ശേഖരിച്ചുവെക്കുന്നത് അപായകരമാണ്.”
“അതിന് ബ്രഹ്മദേവന്‍ എന്താണ് ചെയ്തത്?” ശിവന്‍ ചോദിച്ചു.
“നിരവധി ഗവേഷണങ്ങള്‍ക്കുശേഷം ബ്രഹ്മദേവന്‍ സോമരസം കണ്ടുപിടിച്ചു. അതു സേവിച്ചുകഴിഞ്ഞാല്‍ ജ്വലനകാരികളുമായി പ്രതിപ്രവര്‍ത്തിച്ച് ശരീരം അവയെ വിയര്‍പ്പും മൂത്രവും ഒക്കെയായി പുറംതള്ളും. സോമരസം മൂലം ശരീരത്തില്‍ ജ്വലനകാരികള്‍ ഉണ്ടാകില്ല.”
“അതുകൊണ്ടാണോ ആദ്യമായി സോമരസം കഴിച്ച മനുഷ്യന്‍റെ ശരീരത്തില്‍നിന്നും പുറത്തുവരുന്ന വിയര്‍പ്പ് വിഷമാണെന്നു പറയുന്നത്?”
“അതെ. താങ്കള്‍ ആദ്യമായി സോമരസം കഴിച്ചയാളാണെങ്കില്‍ താങ്കളുടെ വിയര്‍പ്പ് അപകടകരമാണ്. വര്‍ഷങ്ങളായി സോമരസം കഴിക്കുന്നയാളാണെങ്കില്‍പോലും അയാളുടെ ശരീരത്തില്‍ നിന്നും പുറത്തുവരുന്ന വിയര്‍പ്പും മൂത്രവും വിഷലിപ്തമായിരിക്കും. അതുകൊണ്ട് അത് ശരീരത്തില്‍ നിന്നും പുറത്തുപോകുന്നുവെന്നും മറ്റാരെയും അതു ബാധിക്കുന്നില്ലെന്നും ഉറപ്പുവരുത്തേണ്ടതുണ്ട്.”
“അപ്പോള്‍ അതുകൊണ്ടാണ് മെലൂഹന്മാര്‍ ശുചിത്വത്തിന്‍റെ കാര്യത്തില്‍ ഇത്രയധികം ശ്രദ്ധിക്കുന്നത്.
“അതെ. അതുകൊണ്ടാണ് ശൈശവം മുതലേ മെലൂഹന്മാരെ രണ്ടുകാര്യം പഠിപ്പിക്കുന്നത്. ജലം, ശുചിത്വം എന്നിവയെക്കുറിച്ച്. സോമരസം പ്രതിപ്രവര്‍ത്തിച്ച് ശരീരം വഴി പുറന്തള്ളുന്ന വിഷ മാലിന്യങ്ങളെ എളുപ്പത്തില്‍ അലിയിച്ചെടുക്കുന്ന ദ്രാവകമാണ് ജലം. ധാരാളം വെള്ളം കുടിക്കണമെന്നാണ് മെലൂഹന്മാരെ ഞങ്ങള്‍ പഠിപ്പിക്കുന്നത്. കഴുകിക്കളയാന്‍ പറ്റുന്നതെല്ലാം കഴുകിക്കളയണം! മെലൂഹന്മാര്‍ ദിനം പ്രതി രണ്ടുതവണയെങ്കിലും കുളിക്കും. പ്രത്യേകം തയ്യാറാക്കിയ കുളിമുറിയിലാണ് ശരീരശുദ്ധി വരുത്തുന്നത്. ഭൂമിക്കടിയിലൂടെയുള്ള അഴുക്കുചാലുകള്‍ മാലിന്യങ്ങള്‍ നഗരത്തിനു പുറത്തേക്ക് സുരക്ഷിതമായി ഒഴുക്കിക്കൊണ്ടുപോകുന്നു.”
“കണിശമായ ശുചിത്വ നിലവാരം!” കാശ്മീരിലെ തന്‍റെ ആദ്യത്തെ ദിവസവും ആയുര്‍വതിയുടെ കടുത്ത വാക്കുകളും ഓര്‍ത്തുകൊണ്ട് ശിവന്‍ പുഞ്ചിരിച്ചു.”ഈ സോമരസം എങ്ങനെയാണ് നിര്‍മ്മിക്കുന്നത്?”
“സോമരസം ഉല്പാദിപ്പിക്കുന്നതിന് വിഷമതകള്‍ ഇല്ലാതൊന്നുമില്ല. അതിനനുസൃതമായ ബുദ്ധിമുട്ടുകള്‍ ഉണ്ട്. ഒട്ടും സുലഭമല്ലാത്ത ചേരുവകളാണ് അതിന് ഉപയോഗിക്കപ്പെടുന്നത്. ഉദാഹരണത്തിന് സഞ്ജീവനി വൃക്ഷം. രാജ്യത്ത് ഈ വൃക്ഷം വളര്‍ത്തിയെടുക്കുന്ന നിരവധി വലിയ തോട്ടങ്ങളുണ്ട്. ഇതിന്‍റെ നിര്‍മ്മാണപ്രക്രിയ വന്‍തോതിലുള്ള ഉഷ്ണം ഉല്പാദിപ്പിക്കുന്നു. ഈ മിശ്രിതത്തെ മിതോഷ്ണത്തില്‍ നിലനിര്‍ത്തുവാന്‍ ഒട്ടനവധി ജലം ആവശ്യമുണ്ട്. സഞ്ജീവനി വൃക്ഷത്തിന്‍റെ ശാഖകള്‍ സരസ്വതി നദിയിലെ ജലവുമായി ചേര്‍ത്ത് അരച്ചെടുത്തുകൊണ്ടാണ് ഇതിന്‍റെ നിര്‍മ്മാണപ്രക്രിയ ആരംഭിക്കുന്നത്. മറ്റു സ്രോതസ്സുകളില്‍ നിന്നുമുള്ള ജലം ഇക്കാര്യത്തില്‍ പ്രയോജനരഹിതമാണ്.”
“ഇത് കടഞ്ഞെടുക്കുന്ന യന്ത്രങ്ങളുടെ ശബ്‍ദമാണോ ഞാന്‍ എപ്പോഴും കേള്‍ക്കുന്നത്?”
“അതുതന്നെ! ഈ പര്‍വ്വതത്തിന്‍റെ അടിവാരത്ത് വലിയൊരു നിലവറയുണ്ട്. അവിടെ വലിയ കടച്ചില്‍ യന്ത്രങ്ങള്‍ പ്രവര്‍ത്തിക്കുന്നു. സങ്കീര്‍ണ്ണമായ തോടുകള്‍ വഴിയാണ് സരസ്വതി നദിയിലെ ജലം ഈ നിലവറകളില്‍ എത്തിക്കുന്നത്. ഈ നിലവറയില്‍ വലിയൊരു കുളമുണ്ടാക്കി അവിടെയാണ് ഇത് ശേഖരിച്ചുവെക്കുന്നത്. ഞങ്ങളീ ജലാശയത്തെ സാഗരം എന്നാണ് വാത്സല്യപൂര്‍വ്വം വിശേഷിപ്പിക്കുന്നത്.”
“സാഗരം? മഹാസമുദ്രം? ഒരു ജലാശയത്തിനെ നിങ്ങള്‍ വിശേഷിപ്പിക്കുന്നത് അങ്ങനെയാണോ?” ശിവന്‍ അദ്ഭുതത്തോടെ ചോദിച്ചു. അനന്തമായ ജലപ്പരപ്പിനെക്കുറിച്ചുള്ള, സാഗരത്തെക്കുറിച്ചുള്ള ഐതിഹ്യം അവന്‍ കേട്ടിട്ടുണ്ടായിരുന്നു.
“അത് അല്പം അത്യുക്തിയാണ്.” ബൃഹസ്പതി മന്ദസ്മിതംതൂകിക്കൊണ്ട് അതംഗീകരിച്ചു. “പക്ഷേ, ആ ജലാശയത്തിന്‍റെ വലിപ്പം കണ്ടാല്‍ ഞങ്ങള്‍ പറഞ്ഞതില്‍ അത്ര കാര്യമില്ലായ്കയില്ല എന്ന് താങ്കള്‍ക്ക് തോന്നും!”
“ആട്ടെ, എനിക്കാ സൗകര്യങ്ങള്‍ മുഴുവനും കണ്ടാല്‍ കൊള്ളാമെന്നുണ്ട്. ഇന്നലെ ഇവിടെയെത്തുമ്പോള്‍ രാത്രിയായിക്കഴിഞ്ഞതിനാല്‍ ഈ പര്‍വ്വതം ശരിക്കും കാണാന്‍ എനിക്കു സാധിച്ചില്ല.”
“ഉച്ചയൂണിനുശേഷം ഞാന്‍ താങ്കളെ ഈ പ്രദേശം ചുറ്റിനടന്നു കാണിക്കാം.”ബൃഹസ്പതി പറഞ്ഞു.
മറുപടിയായി ശിവന്‍ പുഞ്ചിരിച്ചു. അവന്‍ എന്തോ പറയാന്‍ തുടങ്ങിയതായിരുന്നു. എങ്കിലും കനകഹാലയുടെയും നന്തിയുടെയും മുഖത്തുനോക്കിയപ്പോള്‍ അവന്‍ പെട്ടെന്ന് അത് വേണ്ടെന്നുവെച്ചു.
ബൃഹസ്പതി ആ സന്ദേഹം ശ്രദ്ധിച്ചു. ശിവനെന്തോ ചോദിക്കാനാഗ്രഹമുണ്ടെന്നും എന്നാല്‍ കനകഹാലയുടെയും നന്ദിയുടെയും മുന്നില്‍വെച്ച് അത് ചെയ്യാനിഷ്‍ടപ്പെടുന്നില്ലെന്നും അദ്ദേഹത്തിനു തോന്നി. ആ രണ്ടുപേരോടുമായി ബൃഹസ്പതി ഇങ്ങനെ പറഞ്ഞു “ശിവന് എന്തോ ചോദിക്കണമെന്നുണ്ടെന്നു തോന്നുന്നു. ദയവായി നിങ്ങളൊന്ന് പുറത്തിറങ്ങി നില്ക്കണമെന്നു ഞാന്‍ അപേക്ഷിക്കട്ടെയോ?”
ബൃഹസ്പതി വലിയ തോതിലുള്ള ആദരവ് നേടിയിരുന്ന ആളായിരുന്നുവെന്നതിന്‍റെ ഫലമായിരിക്കാം കനകഹാല പൊടുന്നനെ എഴുന്നേറ്റ് ഔപചാരികമായ നമസ്തേക്കുശേഷം പുറത്തേക്കിറങ്ങി. നന്തിയും അവരെ പിന്തുടര്‍ന്നു. ബൃഹസ്പതി ശിവനെ നോക്കി പുഞ്ചിരിച്ചു. “യഥാര്‍ത്ഥത്തില്‍ താങ്കള്‍ ചോദിക്കാനുദ്ദേശിച്ചിരുന്ന ചോദ്യം എന്താണ് ഇനിയും ചോദിക്കാത്തത്?”