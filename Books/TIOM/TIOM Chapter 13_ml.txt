അധ്യായം പതിമ്മൂന്ന്
അവിശുദ്ധരുടെ അനുഗ്രഹാശിസ്സുകള്‍

നീലകണ്ഠനെ വരവേല്ക്കുന്നതിനായി കോട്ട്ദ്വാര്‍അതിന്‍റെ എല്ലാ മഹത്വത്തോടും കൂടെ അലംകൃതമായിരുന്നു. കോട്ടക്കു ചുറ്റുമായി ദീപാവലിക്കാലത്ത് പതിവുള്ള പോലെ പന്തങ്ങള്‍ കത്തിച്ച് നിര്‍ത്തിയിരുന്നു. സൂര്യന്‍റെ അടയാളം പതിച്ച ചുവപ്പും നീലയും വര്‍ണ്ണത്തിലുള്ള സൂര്യവംശി കൊടികള്‍ കോട്ട മതിലുകളില്‍ ഞാന്നു കിടന്നു. ഔദ്യോഗിക പദവി പ്രമാണം മറികടന്നുകൊണ്ട് നീലകണ്ഠനെ സ്വീകരിക്കുവാനായി പ്രവിശ്യാധിപന്‍ (ഗവര്‍ണര്‍) നേരിട്ടുതന്നെ നഗരത്തിനു പുറത്തേക്കു വന്നു. കോട്ട്ദ്വാറിലെ വരേണ്യവര്‍ഗ്ഗത്തെ ഒരു പ്രാദേശിക സദസ്സില്‍വെച്ച് നീലകണ്ഠന്‍ കണ്ടുമുട്ടി. അതിന്‍റെ പിറ്റേദിവസം ഒരു പൊതുപരിപാടി നീലകണ്ഠനുവേണ്ടി സംഘടിപ്പിക്കപ്പെട്ടു. അറുപത്തിഅയ്യായിരം പേര്‍ (കോട്ട്ദ്വാറിലെ മുഴുവന്‍ ജനസംഖ്യ) ആ ചടങ്ങിനെത്തി. ഒട്ടനവധി ആളുകള്‍ വരുമെന്ന് മുന്‍കൂട്ടി കണ്ടുകൊണ്ട് എല്ലാ ആളുകള്‍ക്കും ആവശ്യമായ സൗകര്യങ്ങള്‍ കിട്ടുന്നുവെന്ന് ഉറപ്പുവരുത്തുന്നതിനായി നഗരത്തിനു പുറത്താണ് പരിപാടി സംഘടിപ്പിക്കപ്പെട്ടത്.
ശിവന്‍ നടത്തിയ പ്രഭാഷണം കേട്ടതോടെ മെലൂഹയുടെ വിഷമതയാര്‍ന്ന ദിനങ്ങള്‍ അവസാനിക്കാന്‍ പോവുകയാണെന്ന് കോട്ട്ദ്വാറിലെ നിവാസികള്‍ക്ക് ബോധ്യമായി. ശിവന്‍റെ സാന്നിദ്ധ്യം ആളുകളിലുണ്ടാക്കിയ പ്രഭാവം ശിവനുതന്നെ വലിയൊരു വെളിപാടായിരുന്നു. മെലൂഹയിലെ ജനങ്ങളെ സഹായിക്കാന്‍ കഴിയാവുന്നതെല്ലാം ചെയ്യാമെന്ന് പറയുമ്പോള്‍ വളരെ ശ്രദ്ധാപൂര്‍വ്വമാണ് ശിവന്‍ വാക്കുകളുപയോഗിച്ചത്. എന്നാല്‍ ജനങ്ങള്‍ അതിന് അവരുടേതായ വ്യാഖ്യാനങ്ങള്‍ നല്കി.
“ശപിക്കപ്പെട്ട ചന്ദ്രവംശികള്‍ അവസാനമിതാ നശിപ്പിക്കപ്പെടാന്‍ പോകുന്നു.” അവരിലൊരാള്‍ പറഞ്ഞു.
“ഇനി യാതൊന്നിനെക്കുറിച്ചോര്‍ത്തും നമുക്ക് വിഷമിക്കേണ്ടതില്ല. എല്ലാം നീലകണ്ഠന്‍ നോക്കിക്കൊള്ളും.” ഒരു സ്ത്രീ പറഞ്ഞു.
പ്രഭാഷണവേദിയില്‍ സതിയോടും ബൃഹസ്പതിയോടുമൊത്ത് ഇരിക്കുകകയായിരുന്ന പര്‍വ്വതേശ്വരന് പൊതുജനങ്ങളുടെ പ്രതികരണം കണ്ടപ്പോള്‍ അസന്തുഷ്‍ടിയാണ് തോന്നിയത്. മുഖ്യ ശാസ്ത്രജ്ഞനുനേരെ തിരിഞ്ഞുകൊണ്ട് അദ്ദേഹം പറഞ്ഞു. “നമ്മുടെ സമൂഹം അടിസ്ഥാനമാക്കുന്നത് നിയമവാഴ്ചയാണ്. ഒരാളെ അന്ധമായി പിന്തുടരണമെന്ന് നമ്മള്‍ അനുശാസിക്കുന്നില്ല. നമ്മുടെ പ്രശ്നങ്ങള്‍ നമ്മുടേതായ രീതിയില്‍ പരിഹരിക്കപ്പെടണം. ഏതെങ്കിലും ഒരു വ്യക്തിയുടെ അദ്ഭുത പ്രവൃത്തി നമ്മെ രക്ഷിക്കുമെന്ന് ആരും മോഹിക്കുന്നില്ല. ഇങ്ങനെയൊരു അന്ധവിശ്വാസം അര്‍ഹിക്കുവാന്‍ തക്കവണ്ണം ഇയാള്‍ എന്താണ് ചെയ്തിട്ടുള്ളത്?”
പര്‍വ്വതേശ്വരനെ വലിയ ബഹുമാനമുണ്ടായിരുന്നതിനാല്‍ എളിമയോടെയാണ് ബൃഹസ്പതി സംസാരിച്ചത്. “പര്‍വ്വതേശ്വരന്‍, ശിവനൊരു നല്ല വ്യക്തിയാണെന്ന് എനിക്കു തോന്നുന്നു. എന്തോ ചെയ്യാനുള്ള സവിശേഷമായ താല്പര്യം അയാള്‍ക്കുണ്ടെന്ന് ഞാന്‍ വിചാരിക്കുന്നു. നല്ല ഉദ്ദേശങ്ങള്‍ ഒരു നല്ല പ്രവൃത്തിയിലേക്കുള്ള ചവിട്ടുപടിയല്ലെന്നുണ്ടോ?”
പര്‍വ്വതേശ്വരന്‍ അതിനോട് പൂര്‍ണ്ണമായും യോജിച്ചില്ല. നീലകണ്ഠന്‍റെ ഐതിഹ്യത്തില്‍ ഒരിക്കലും വിശ്വസിക്കാത്ത ആ സര്‍വ്വസൈന്യാധിപന്‍ ഒരു സ്ത്രീയായാലും പുരുഷനായാലും പ്രായോഗിക പരിശീലനത്തിലൂടെയും തയ്യാറെടുപ്പുകളിലൂടെയും മാത്രമേ നിലവാരമാര്‍ജ്ജിക്കുവാന്‍ കഴിയൂ എന്നും നീലകണ്ഠമുള്ളതുകൊണ്ട് അത് വെള്ളിത്തളികയില്‍ വെച്ച് ലഭിക്കണമെന്നില്ലെന്നു വിശ്വസിക്കുന്ന ഒരാളായിരുന്നു “അതെ, അത് സത്യമായിരിക്കാം. പക്ഷേ, ഉദ്ദേശ്യങ്ങള്‍ മാത്രം പോര. അവയെ പിന്തുണയ്ക്കുവാന്‍ കഴിവുകൂടി വേണം. ഇവിടെ നമ്മള്‍ പരിശീലനം ലഭിക്കാത്ത ഒരാളെ പീഠത്തില്‍ പ്രതിഷ്ഠിക്കുന്നു. അയാള്‍ നമ്മുടെ രക്ഷകനാണെന്ന മട്ടില്‍ പ്രവര്‍ത്തിക്കുന്നു. ചിലപ്പോള്‍, അയാള്‍ നമ്മെ സര്‍വ്വനാശത്തിലേക്കു നയിച്ചേക്കാം. വിശ്വാസത്തിന്‍റെ അടിസ്ഥാനത്തിലാണ് നമ്മള്‍ പ്രവര്‍ത്തിക്കുന്നത്. യുക്തിയുടെയോ നിയമത്തിന്‍റെയോ അനുഭവത്തിന്‍റെയോ അടിസ്ഥാനത്തിലല്ല!
“ബുദ്ധിമുട്ടുള്ള ഒരു ഘട്ടം വരുമ്പോള്‍ ചിലര്‍ക്ക് വിശ്വാസത്തിന്‍റെ ആവശ്യം വന്നേക്കാം. യുക്തി എല്ലായ്പ്പോഴും പ്രവര്‍ത്തിച്ചു കൊള്ളണമെന്നില്ല. നമുക്കും ഒരദ്ഭുതത്തിന്‍റെ ആവശ്യം വന്നേക്കാം.”
“താങ്കള്‍ അദ്ഭുതത്തെക്കുറിച്ചു സംസാരിക്കുന്നുവോ? ഒരു ശാസ്ത്രജ്ഞന്‍?”
“നമുക്ക് ശാസ്ത്രീയമായ അദ്ഭുതങ്ങളും ഉണ്ടായേക്കാം പര്‍വ്വതേശ്വരന്‍.” ബൃഹസ്പതി പുഞ്ചിരിച്ചു.
ശിവന്‍ ആ പ്രഭാഷണവേദിയില്‍നിന്ന് താഴേക്കിറങ്ങുന്നതിന്‍റെ ദൃശ്യം പര്‍വ്വതേശ്വരന്‍റെ ശ്രദ്ധയാകര്‍ഷിച്ചു. അയാള്‍ താഴേക്കിറങ്ങിയപ്പോള്‍ അയാളുടെ കൈയില്‍ ഒന്നുതൊടാനായി ആളുകള്‍ തിങ്ങിക്കൂടി. നന്തിയുടെയും വീരഭദ്രന്‍റെയും നേതൃത്വത്തില്‍ നിരവധി സൈനികര്‍ അവരെ പിടിച്ചുമാറ്റുന്നുണ്ടായിരുന്നു. അവരില്‍ ഒരു അന്ധനുമുണ്ടായിരുന്നു. ആ ബഹളത്തില്‍ അയാള്‍ക്ക് പരുക്ക് പറ്റുമെന്ന് തോന്നി.
“നന്തി, ആ മനുഷ്യനെ കടത്തിവിടു” ശിവന്‍ പറഞ്ഞു.
അപ്പോള്‍ മറ്റൊരാള്‍ ഒച്ചവെച്ചു “ഞാന്‍ അയാളുടെ മകനാണ്. അയാള്‍ക്കു വഴികാട്ടുവാന്‍ ഞാന്‍ ഒപ്പം വേണം.”
“അയാളെയും കടത്തിവിടു.” ശിവന്‍ പറഞ്ഞു.
മകന്‍ കടന്നുവന്ന് പിതാവിന്‍റെ കൈ പിടിച്ചു. മകന്‍റെ കൈ സഹായമില്ലാത്തതുമൂലം അസ്വസ്ഥനായിരുന്ന ആ അന്ധന്‍ പരിചയമുള്ള ഒരു സ്പര്‍ശം അറിഞ്ഞപ്പോള്‍ ഹൃദ്യമായി പുഞ്ചിരിച്ചു. അയാളെ ശിവന്‍റെ അടുത്തേക്ക് നയിച്ചു. അപ്പോള്‍ അയാളുടെ മകന്‍ പറഞ്ഞു “അച്ഛാ, നീലകണ്ഠന്‍ ഇപ്പോള്‍ അങ്ങയുടെ നേരെ മുന്നിലുണ്ട്. അദ്ദേഹത്തിന്‍റെ സാന്നിദ്ധ്യം അങ്ങേക്ക് അനുഭവിക്കാന്‍ കഴിയുന്നുണ്ടോ?”
അന്ധന്‍റെ കണ്ണില്‍നിന്നും സന്തോഷാശ്രുക്കള്‍ ഒഴുകിയിറങ്ങി. കൂടുതലൊന്നുമാലോചിക്കാതെ ശിവന്‍റെ പാദങ്ങള്‍ സ്പര്‍ശിക്കുവാന്‍ അയാള്‍ കുമ്പിട്ടു. പെട്ടെന്ന് നടുങ്ങിപ്പോയ മകന്‍ പിതാവിനെ പുറകോട്ടു വലിച്ചു.
“അച്ഛാ!” മകന്‍ ശകാരിച്ചു.
മകന്‍റെ പരുഷമായ പെരുമാറ്റം കണ്ട് ശിവന്‍ അമ്പരന്നുപോയി. അതുവരെ അയാള്‍ സംസാരിച്ചിരുന്ന സ്നേഹമസൃണമായ രീതിക്കു കടകവിരുദ്ധമായിരുന്നു അത്. “എന്തുണ്ടായി?”
“ക്ഷമിക്കണം പ്രഭോ.” മകന്‍ ക്ഷമായാചനം നടത്തി. അച്ഛന്‍ അങ്ങനെ ചെയ്യാന്‍ ഉദ്ദേശിച്ചിരുന്നില്ല. താങ്കളുടെ സവിധത്തിലെത്തിയപ്പോള്‍ അച്ഛന്‍ സ്വയം മറന്നുപോയി.”
“ക്ഷമിക്കണം സ്വാമീ,” കൂടുതല്‍ ശക്തമായി കണ്ണീരൊഴുക്കിക്കൊണ്ട് അന്ധന്‍ പറഞ്ഞു.
“എന്തിന്?” ശിവന്‍ ചോദിച്ചു.
“പ്രഭോ, ഇദ്ദേഹം ഒരു വികര്‍മനാണ്.” മകന്‍ പറഞ്ഞു. “ഇരുപതുവര്‍ഷം മുമ്പാണ് രോഗം മൂലം അച്ഛന്‍റെ കാഴ്ച നഷ്‍ടപ്പെട്ടത്. അദ്ദേഹം അങ്ങയെ തൊടാന്‍ പാടില്ലായിരുന്നു.”
ശിവന്‍റെ തൊട്ടടുത്ത് നിന്നിരുന്ന സതി ഈ സംഭാഷണം മുഴുവന്‍ കേട്ടിരുന്നു. ആ അന്ധനോട് അവള്‍ക്ക് സഹതാപം തോന്നി. സ്വന്തം സ്പര്‍ശംപോലും അശുദ്ധമായി കല്പിക്കപ്പെടുന്നതിന്‍റെ ദാരുണ വേദന അവള്‍ക്കറിയാം. പക്ഷേ, അയാള്‍ ചെയ്യാന്‍ ശ്രമിച്ച കാര്യം നിയമവിരുദ്ധമായിരുന്നു.
“ഞാന്‍ ഖേദിക്കുന്നു പ്രഭോ.” അന്ധനായ ആ മനുഷ്യന്‍ തുടര്‍ന്നു “പക്ഷേ, എന്നോടുള്ള അങ്ങയുടെ ക്ഷോഭം മൂലം അങ്ങ് ഞങ്ങളുടെ രാജ്യത്തെ രക്ഷിക്കാതിരിക്കരുത്. പരമാത്മാവ് സൃഷ്‍ടിച്ച മഹത്തായ രാജ്യമാണിത്. ചന്ദ്രവംശികളുടെ ദുഷ്‍ടതയില്‍ നിന്നും അങ്ങ് ഈ രാജ്യത്തെ രക്ഷിക്കണം. ഞങ്ങളെ രക്ഷിക്കേണമേ പ്രഭോ.”
പശ്ചാത്താപം മൂലം കൈകള്‍ കൂപ്പി നിന്നുകൊണ്ട് അയാള്‍ കരഞ്ഞുകൊണ്ടിരുന്നു. അന്ധനായ ആ മനുഷ്യന്‍റെ അന്തസ്സുകണ്ടപ്പോള്‍ ശിവന്‍റെ മനസ്സ് ഇളകിപ്പോയി.
തന്നോട് അനീതി കാട്ടുന്ന രാജ്യത്തെ എന്നിട്ടും അയാള്‍ സ്നേഹിക്കുന്നു.
എന്തുകൊണ്ട്? തന്നോട് അനീതിയാണ് കാണിക്കുന്നതെന്ന് അയാള്‍ ചിന്തിക്കുന്നില്ല എന്നതാണ് ഏറ്റവും കഷ്‍ടകരമായ കാര്യം.
താന്‍ കാണുന്നത് വിധി ദയവുകാണിക്കാത്ത ഒരു മനുഷ്യനെയാണെന്ന് ആലോചിച്ചപ്പോള്‍ ശിവന്‍റെ കണ്ണു നിറഞ്ഞു.
ഞാനീ അസംബന്ധം അവസാനിപ്പിക്കും.
ശിവന്‍ മുന്നോട്ടു നീങ്ങി കുമ്പിട്ടു. നീലകണ്ഠന്‍ വികര്‍മനായ തന്‍റെ പിതാവിന്‍റെ കാല്‍തൊട്ട് വന്ദിക്കുന്നതുകണ്ട ആ മകന്‍ അന്ധാളിച്ചുപോയി. ഒരു നിമിഷനേരത്തേക്ക് താന്‍ നടുക്കടലില്‍ പെട്ടുപോയെന്ന് അന്ധനു തോന്നി. നീലകണ്ഠന്‍ എന്താണ് ചെയ്തതെന്നു മനസ്സിലായതോടെ നടുക്കംമൂലം അയാളുടെ കൈകള്‍ വായ്പൊത്തിപ്പിടിക്കാനായി ഉയര്‍ന്നു.
ശിവന്‍ എഴുന്നേറ്റ് ആ അന്ധന്‍റെ നേരെ മുന്നില്‍ത്തന്നെ നിന്നു. “എന്നെ അനുഗ്രഹിക്കൂ പ്രഭോ, അങ്ങയെപ്പോലുള്ളൊരു മാതൃരാജ്യസ്നേഹിയുടെ കൈയില്‍നിന്നുള്ള ശക്തി എനിക്കു വേണം.”
ആ അന്ധന്‍ ഇടിവെട്ടേറ്റതുപോലെ നിന്നു. അമ്പരപ്പുമൂലം അയാളുടെ കണ്ണീര്‍ വറ്റിപ്പോയി. അയാള്‍ താഴെ വീഴാതിരിക്കാനായി ഒരടികൂടി മുന്നോട്ടുവെച്ച് ശിവന്‍ അയാളെ താങ്ങിപ്പിടിക്കുവാന്‍ ശ്രമിച്ചു. “വിജയീ ഭവ” എന്നു പറയുവാനുള്ള കരുത്ത് കണ്ടെത്തുവാന്‍ അയാള്‍ക്ക് എങ്ങനെയോ സാധിച്ചു.
ശിവന്‍ അയാളെ മുക്തനാക്കിയപ്പോള്‍ മകന്‍ പിതാവിന്‍റെ അനക്കമറ്റ ശരീരം പിടിച്ചു. നീലകണ്ഠന്‍റെ പ്രവൃത്തിയില്‍ ആളുകളെല്ലാം അന്തം വിട്ടിരുന്നു. ഒരു വികര്‍മനെ തൊടുന്നതിന്‍റെ ഗുരുതരാവസ്ഥ മറക്കാമെങ്കിലും, നീലകണ്ഠന്‍ അയാളുടെ അനുഗ്രഹം വാങ്ങിച്ചതാണ് അതിശയകരം. ശിവന്‍ തിരിഞ്ഞുനോക്കിയപ്പോള്‍ കണ്ടത് ക്ഷുഭിതനായ പര്‍വ്വതേശ്വരന്‍റെ മുഖമാണ്. ശിവന്‍ നിയമം ലംഘിച്ചിരിക്കുന്നു. പൊതുജനമദ്ധ്യത്തില്‍വെച്ച് നിര്‍ലജ്ജം ധിക്കരിച്ചിരിക്കുന്നു. അയാളുടെ തൊട്ടടുത്തായി സതി നില്പുണ്ടായിരുന്നു. അവളുടെ മുഖവും കണ്ണുകളും പെരുമാറ്റവും നിര്‍വ്വികാരമായിരുന്നു.
എന്തായിരിക്കും അവള്‍ ആലോചിച്ചു കൊണ്ടിരിക്കുന്നത്?

ശിവന്‍ ഒറ്റയ്ക്കാണെന്നു കണ്ടപ്പോള്‍ ബൃഹസ്പതിയും സതിയും അയാളുടെ മുറിയിലേക്ക് കടന്നുചെന്നു. തനിക്ക് ഏറ്റവും ഇഷ്‍ടപ്പെട്ട രണ്ടുപേരെ കണ്ടപ്പോള്‍ ശിവന്‍റെ മുഖത്തുവിടര്‍ന്ന പുഞ്ചിരി സതിയുടെ വര്‍ത്തമാനം കേട്ടപ്പോള്‍ മാഞ്ഞുപോയി. “താങ്കള്‍ ഒരു ശുദ്ധീകരണത്തിനു വിധേയനാകണം.”
അവളുടെ മുഖത്തുനോക്കി നിസ്സാരമായി അയാള്‍ പറഞ്ഞു “ഇല്ല.”
“ഇല്ലെന്നോ? ഇല്ല എന്നതുകൊണ്ട് താങ്കള്‍ എന്താണുദ്ദേശിക്കുന്നത്?”
“ഇല്ല എന്നുതന്നെ. നഹിന്‍, നക്കോ.” അവസാനത്തെ രണ്ടുവാക്കുകള്‍ കാശ്മീരിയിലും കോട്ട്ദ്വാര ഭാഷയിലും ഇല്ല എന്നതിനു സമാനമായ വാക്കുകളായിരുന്നു.
“ശിവന്‍.” സംയമനം പാലിച്ചുകൊണ്ട് തന്നെ ബൃഹസ്പതി പറഞ്ഞു “ഇത് ചിരിച്ചുതള്ളുവാനുള്ള വിഷയമല്ല. ഞാന്‍ സതി പറഞ്ഞതിനോട് യോജിക്കുന്നു. താങ്കളുടെ സുരക്ഷിതത്വത്തെക്കുറിച്ച് പ്രവിശ്യാധിപനും ആശങ്കാകുലനാണ്. അദ്ദേഹം ഒരു പണ്ഡിതരെ ഏര്‍പ്പാട് ചെയ്തിട്ടുണ്ട്. ഞങ്ങള്‍ സംസാരിക്കുമ്പോള്‍ അദ്ദേഹം പുറത്തു കാത്തുനില്പുണ്ട്. ഉടന്‍തന്നെ ആ ചടങ്ങ് പൂര്‍ത്തിയാക്കുക.”
“പക്ഷേ, അതുവേണ്ടെന്ന് ഞാന്‍ പറഞ്ഞില്ലേ?”
“ശിവന്‍.” തന്‍റെ സ്വതസിദ്ധമായ ശബ്‍ദത്തിലേക്കു മടങ്ങിക്കൊണ്ട് സതി പറഞ്ഞു “നിങ്ങളോടെനിക്ക് ബഹുമാനമുണ്ട്. നിങ്ങളുടെ ധീരതയോടും നിങ്ങളുടെ ബുദ്ധിശക്തിയോടും നിങ്ങളുടെ സര്‍ഗ്ഗശേഷിയോടും. പക്ഷേ നിങ്ങള്‍ നിയമത്തിന് അതീതനല്ല. നിങ്ങള്‍ ഒരു വികര്‍മനെ തൊട്ടിരിക്കുന്നു. നിങ്ങള്‍ ശുദ്ധീകരണത്തിനു വിധേയനാകണം. അതാണ് നിയമം.”
“ആ പാവം അന്ധനെ ഞാന്‍ തൊട്ടത് നിയമവിരുദ്ധമാണെന്നാണ് നിയമം പറയുന്നതെങ്കില്‍ ആ നിയമം തെറ്റാണ്!”
ശിവന്‍റെ സമീപനം കണ്ടപ്പോള്‍ അന്ധാളിപ്പിന്‍റെ വ്യാപ്തിയില്‍ സതി നിശ്ശബ്‍ദയായി.
“ശിവന്‍, ഞാന്‍ പറയുന്നത് കേള്‍ക്കൂ.” ബൃഹസ്പതി വാദിച്ചു. “ശുദ്ധീകരണം ചെയ്യാതിരിക്കുന്നത് നിങ്ങള്‍ക്ക് ദോഷം ചെയ്യും. നിങ്ങളുടെ ലക്ഷ്യം വലിയ കാര്യങ്ങളാണ്. ഭാരതത്തിന്‍റെ ഭാവിക്ക് താങ്കള്‍ പ്രധാനപ്പെട്ട ഘടകമാണ്. ദുര്‍വ്വാശിമൂലം സ്വയം അപകടത്തില്‍ചെന്നു ചാടരുത്.”
“ഇത് ദുര്‍വ്വാശിയല്ല. സത്യസന്ധമായി ഒരു കാര്യം പറയൂ, രാജ്യം വളരെയധികം പീഡിപ്പിക്കുകയും പാര്‍ശ്വവല്‍ക്കരിക്കുകയും ഭ്രഷ്‍ട് കല്പിക്കുകയും ചെയ്തിട്ടും ആ രാജ്യത്തെ ഇപ്പോഴും തീവ്രമായി സ്നേഹിക്കുന്ന ഒരു അവിശുദ്ധനെ ഞാന്‍ തൊട്ടുവെങ്കില്‍ അതെങ്ങനെ എന്നെ മോശമായി ബാധിക്കും?”
“ശിവന്‍, അയാളൊരു നല്ല മനുഷ്യനായിരിക്കാം. പക്ഷേ, മുന്‍ജന്മത്തിലെ പാപങ്ങള്‍ നിങ്ങളെ മലിനമാക്കിയിട്ടുണ്ടാകാം.”ബൃഹസ്പതി പറഞ്ഞു.
“എങ്കിലത് എന്നെ മലിനമാക്കട്ടെ! ആ മനുഷ്യന്‍റെ ചുമലിലെ ഭാരം കുറയുകയാണെങ്കില്‍ എനിക്ക് അനുഗ്രഹിക്കപ്പെട്ടതായി തോന്നും.”
“ശിവന്‍, താങ്കള്‍ എന്താണീ പറയുന്നത്?” സതി ചോദിച്ചു. “മറ്റൊരാളുടെ പാപത്തിന്‍റെ ശിക്ഷ താങ്കളെന്തിന് പേറുന്നു?”
“ഒന്നാമതായി മുന്‍ജന്മത്തിലെ പാപങ്ങളുടെ പേരിലാണ് അയാള്‍ ശിക്ഷിക്കപ്പെട്ടതെന്ന് ഞാന്‍ വിശ്വസിക്കുന്നില്ല. വളരെ വ്യക്തമായ ഒരു സാധാരണ രോഗമാണയാളെ ബാധിച്ചിട്ടുള്ളത്. മറ്റുള്ളവര്‍ അനുഭവിക്കുന്ന ഇത്തരം പാപഭാരങ്ങള്‍ ചുമക്കുവാന്‍ ഞാന്‍ തയ്യാറാണ്. അതുകൊണ്ട് മറ്റുള്ളവര്‍ക്കെന്താണ് കുഴപ്പം?”
“താങ്കളുടെ കാര്യത്തില്‍ ഞങ്ങള്‍ക്ക് ഉല്‍ക്കണ്ഠയുണ്ട്. അതുതന്നെ അതിനുള്ള കാരണം.” ബൃഹസ്പതി പറഞ്ഞു.
“പറയൂ സതി.” ശിവന്‍ പറഞ്ഞു. “ഇത്തരം അസംബന്ധങ്ങളില്‍ വിശ്വാസമില്ലെന്നു പറ.”
“ഇത് അസംബന്ധമല്ല.”
“നോക്ക്, നിനക്കുവേണ്ടി ഞാന്‍ പോരാടണമെന്ന് നീ ആഗ്രഹിക്കുന്നില്ലേ? നിങ്ങളുടെ സമൂഹത്തെ ഗ്രസിച്ചിട്ടുള്ള ഈ അനീതി ഇല്ലാതാക്കുക!”
“ഇതാണോ താങ്കളുദ്ദേശിക്കുന്നത്? ഞാന്‍ അതു ചെയ്യണമെന്നോ?” ക്ഷുഭിതയായിക്കൊണ്ട് സതി ചോദിച്ചു.
“അല്ല” ശിവന്‍ ഉടന്‍തന്നെ പ്രതിവചിച്ചു. “യഥാര്‍ത്ഥത്തില്‍ അതെ. ഇതും നിന്നെക്കുറിച്ചുള്ള കാര്യമാണ്. വികര്‍മരെക്കുറിച്ചും അവര്‍ നേരിടുന്ന അനീതിയെക്കുറിച്ചുമാണത്. ഭ്രഷ്‍ട് കല്പിക്കപ്പെട്ട ഒരു ജീവിതത്തില്‍നിന്നും അവരെ രക്ഷിക്കുവാന്‍ ഞാനാഗ്രഹിക്കുന്നു.”
“എനിക്ക് താങ്കളുടെ സംരക്ഷണം ആവശ്യമില്ല! എന്നെ രക്ഷപ്പെടുത്താനാവില്ല” മുറിയില്‍നിന്നും ക്ഷോഭത്തോടെ പുറത്തേക്കിറങ്ങുന്നതിനുമുന്‍പ് സതി അട്ടഹസിച്ചു.
ക്ഷോഭത്തോടെ മടങ്ങുന്ന അവളെ ശിവന്‍ ഉഗ്രമായി നോക്കി. “ഈ പെണ്ണിനെന്ത് കുഴപ്പമാണ് പറ്റിയിട്ടുള്ളത്?”
“അവള്‍ പറയുന്നത് ശരിയാണ് ശിവന്‍.” ബൃഹസ്പതി ഉപദേശിച്ചു. “അവിടേക്കു പോകരുത്.”
“ഈ വികര്‍മ കാര്യത്തില്‍ താങ്കള്‍ അവളോട് യോജിക്കുന്നുവോ? ഹൃദയത്തില്‍നിന്ന് മറുപടി പറയൂ ബൃഹസ്പതി. ഇത് അനീതിയാണെന്ന് അങ്ങേക്ക് തോന്നുന്നില്ലേ?”
“ഞാന്‍ അതിനെക്കുറിച്ചല്ല സംസാരിച്ചു കൊണ്ടിരുന്നത്. സതിയെക്കുറിച്ചാണ് ഞാന്‍ സംസാരിച്ചുകൊണ്ടിരുന്നത്.”
ബൃഹസ്പതിയെ ധിക്കരിക്കുന്ന മട്ടില്‍ ശിവന്‍ അദ്ദേഹത്തെ രൂക്ഷമായി നോക്കി. അവന്‍റെ മനസ്സിലും ശരീരത്തിലും ആത്മാവിലും ഉള്ള സകലതും അവന്‍ സതിയെ അനുഗമിക്കണമെന്ന് നിര്‍ദ്ദേശിച്ചു. അവളില്ലാത്ത അവന്‍റെ ജീവിതം അര്‍ത്ഥശൂന്യമാണ്. അവളില്ലാതെ അവന്‍റെ ആത്മാവിന്‍റെ നിലനില്പ് അപൂര്‍ണ്ണമാണ്.
“അങ്ങോട്ടു പോകരുത് സുഹൃത്തേ.” ബൃഹസ്പതി ആവര്‍ത്തിച്ചു.

കോട്ട്ദ്വാര്‍ എന്ന നദീതീരനഗരത്തില്‍നിന്ന് ഒരു രാജകീയ അലങ്കാരനൗകയിലാണ് ആ സംഘം പുറപ്പെട്ടത്. ഒരു രാജകീയ യാനത്തിനുവേണ്ട മോടിയോടെ മുന്നിലും പിന്നിലുമായി രണ്ടുവലിയ തോണികള്‍ അകമ്പടി സേവിച്ചിരുന്നു. മെലൂഹന്‍ സുരക്ഷാസംവിധാനത്തിന്‍റെ മാതൃകയായിരുന്നു അത്. ഏത് അക്രമികളേയും ആശയക്കുഴപ്പത്തിലാക്കുവാനായിരുന്നു അത്. രാജകുടുംബം ഏതു തോണിയിലാണ് യാത്ര ചെയ്യുന്നതെന്ന് പുറത്തുനിന്നുള്ളവര്‍ക്ക് മനസ്സിലാക്കുവാന്‍ സാധിക്കുകയില്ലായിരുന്നു. രാജകുടുംബം യാത്രചെയ്തിരുന്നത് രണ്ടാമത്തെ തോണിയിലായിരുന്നു. വലിയതോണികള്‍ മൂന്നിലും പടയാളികളായിരുന്നു. രാജകീയ യാനത്തിന്‍റെ ഇരുവശത്തുമായി ചെറിയ, ദ്രുതഗതിയില്‍ പായുന്ന അഞ്ച് തോണികള്‍ ആക്രമണമുണ്ടായാല്‍ നേരിടുന്നതിനായി അകമ്പടി സേവിച്ചിരുന്നു.
“വര്‍ഷകാലം അത്ര സജീവമല്ലെങ്കില്‍ യാത്ര ചെയ്യുവാന്‍ ഏറ്റവും നല്ലത് നദീമാര്‍ഗ്ഗമാണ്, പ്രഭോ.” ആയുര്‍വതി പറഞ്ഞു. “പ്രധാന നഗരങ്ങളെ ബന്ധപ്പെടുത്തുന്ന നല്ല പാതകളുണ്ടെങ്കിലും വേഗതയുടെയും സുരക്ഷിതത്വത്തിന്‍റെയും കാര്യത്തില്‍ ജലഗതാഗതത്തിനൊപ്പം എത്താന്‍ അവയ്ക്കു സാധിക്കില്ല.”
വളരെ സൗമ്യതയോടെ ശിവന്‍ ആയുര്‍വതിയെ നോക്കി പുഞ്ചിരിച്ചു. കൂടുതല്‍ സംസാരിക്കുവാനുള്ള മനോനിലയിലായിരുന്നില്ല അവന്‍. കോട്ട്ദ്വാരില്‍ വെച്ച് ശുദ്ധീകരണത്തിനു തയ്യാറില്ലെന്നു പറഞ്ഞ ആ ദിവസം മുതല്‍ സതി ശിവനുമായി സംസാരിച്ചിട്ടില്ലായിരുന്നു.
പുഴയോരത്തുള്ള പല നഗരങ്ങളിലും ആ രാജകീയ നൗക അടുക്കുകയുണ്ടായി. കാര്യങ്ങളെല്ലാം ആവര്‍ത്തന വിരസങ്ങളായിരുന്നു. നീലകണ്ഠന്‍ എത്തിച്ചേരുന്ന ഓരോ നഗരവും അതിന്‍റെ സമൃദ്ധി പ്രകടമാക്കി.
മെലൂഹായെ സംബന്ധിച്ചിടത്തോളം അത്തരം പ്രതികരണം തീര്‍ത്തും അസ്വാഭാവികമായിരുന്നു. പക്ഷേ, ഇങ്ങനെയൊരു നീലകണ്ഠന്‍ എല്ലാദിവസവും അവിടെ മേഞ്ഞുനടന്നിരുന്നില്ലല്ലോ.
“എന്തുകൊണ്ട്?” തന്‍റെ അസ്വസ്ഥമായ ഹൃദയത്തിന്‍റെ അശാന്തിയുടെ ഭാഗമായി നിരവധി ദിവസം സംസാരിക്കാതിരുന്ന ശേഷം ഒരു ദിവസം ശിവന്‍ ബൃഹസ്പതിയോടു ചോദിച്ചു.
“എന്ത്, ഏത്?”
“ഞാന്‍ എന്താണ് സംസാരിക്കുന്നതെന്ന് നിങ്ങള്‍ക്കറിയാമല്ലോ.” പ്രകോപിതനായി കണ്ണുകള്‍ ഇറുക്കിക്കൊണ്ട് ശിവന്‍ ചോദിച്ചു.
“ഒരു വികര്‍മയാകാനുള്ള അര്‍ഹതയുള്ളവളാണ് താനെന്ന് അവള്‍ ശരിക്കും വിശ്വസിക്കുന്നു.” ബൃഹസ്പതി പുഞ്ചിരിയോടെ പറഞ്ഞു.
“എന്തുകൊണ്ട്?”
“ഒരുപക്ഷേ അവള്‍ വികര്‍മയായി തീര്‍ന്നതിന്‍റെ രീതി കാരണമായിരിക്കാം.”
“അതെങ്ങനെയാണ് സംഭവിച്ചത്?”
“അവളുടെ മുന്‍പത്തെ വിവാഹം നടക്കുന്ന സമയത്ത്.”
“എന്ത്? സതിയുടെ വിവാഹം കഴിഞ്ഞിട്ടുണ്ടെന്നോ?”
“ഉണ്ട്. ഏകദേശം തൊണ്ണൂറ് വര്‍ഷങ്ങള്‍ക്കുമുന്‍പ്. രാജ്യത്തെ ഏറ്റവും കുലീനകുടുംബത്തിലേക്കാണ് അവളെ വിവാഹം ചെയ്തു കൊടുത്തിരുന്നത്. ഒരു രാഷ്‍ട്രീയ വിവാഹം. ചന്ദന്‍ ധ്വജ് എന്നായിരുന്നു അവളുടെ ഭര്‍ത്താവിന്‍റെ പേര്. ഗര്‍ഭിണിയായപ്പോള്‍ പ്രസവിക്കുവാനായി അവള്‍ മയ്കയിലേക്കുപോയി. വര്‍ഷകാലമായിരുന്നു അത്. നിര്‍ഭാഗ്യവശാല്‍ ആ കുഞ്ഞ് ചാപിള്ളയായിപ്പോയി.”
“ദൈവമേ!” സതി അനുഭവിച്ചിട്ടുണ്ടാവാന്‍ സാധ്യതയുള്ള വേദനയെക്കുറിച്ചോര്‍ത്ത് ശിവന്‍ പറഞ്ഞു.
“പക്ഷേ, കാര്യങ്ങള്‍ അതിലും മോശമായിരുന്നു. അന്നേദിവസം തന്നെ അവളുടെ സുഖപ്രസവത്തിനുവേണ്ടി നര്‍മ്മദാനദിയില്‍ പ്രാര്‍ത്ഥിക്കുവാന്‍ പോയ ഭര്‍ത്താവ് അപകടവശാല്‍ മുങ്ങിമരിച്ചു. ആ ശപിക്കപ്പെട്ട ദിവസം അവളുടെ ജീവിതം തകര്‍ന്നുപോയി.”
ശിവന്‍ ബൃഹസ്പതിയെ തുറിച്ചുനോക്കി. പ്രതികരിക്കാന്‍ കഴിയാത്തവിധം സ്തബ്‍ധനായിപ്പോയിരുന്നു അയാള്‍. “അവളൊരു വിധവയായിത്തീര്‍ന്നു. അന്നുമുതല്‍ അവളൊരു വികര്‍മയായിത്തീര്‍ന്നു.”
“പക്ഷേ, ഭര്‍ത്താവിന്‍റെ മരണം എങ്ങനെ അവളുടെ കുഴപ്പമാകും?” ശിവന്‍ തര്‍ക്കിച്ചു. “അത് വളരെ അപഹാസ്യമായ വാദമാണ്.”
“ഭര്‍ത്താവ് മരിച്ചുപോയതുകൊണ്ടല്ല അവളെ വികര്‍മയായി പ്രഖ്യാപിച്ചത്. ചാപിള്ളക്കു ജന്മം നല്കിയതുകൊണ്ടാണ്.”
“പക്ഷേ അതിനു കാരണം എന്തുമാകാം. ചിലപ്പോള്‍ പ്രാദേശികവൈദ്യന്മാര്‍ക്കു തെറ്റുപറ്റിയതാകാം.”
“മെലൂഹയില്‍ അങ്ങനെ സംഭവിക്കാറില്ല ശിവന്‍.” ബൃഹസ്പതി ശാന്തനായി പറഞ്ഞു. “ഒരു ചാപിള്ളക്കു ജന്മം നല്കുന്നതാണ് ഒരു സ്ത്രീ വികര്‍മയായിത്തീരുന്ന ഏറ്റവും നികൃഷ്‍ടമായ രീതി. ഒരു നാഗന്‍കുഞ്ഞിന് ജന്മം നല്കുന്നത് അതിലും നികൃഷ്‍ടമായ ഒന്നാണെങ്കിലും ഭാഗ്യവശാല്‍ അതുണ്ടായില്ല. അതാണ് സംഭവിച്ചിരുന്നതെങ്കില്‍ അവളെ സമൂഹത്തില്‍നിന്ന് ഭ്രഷ്‍ട് കല്പിച്ച് പുറത്താക്കുമായിരുന്നു.”
“ഇതിനു മാറ്റം വരണം. വികര്‍മ എന്ന ആശയം തന്നെ നീതിയുക്തമല്ല.”
ബൃഹസ്പതി തന്‍റെ സുഹൃത്തിനെ ഉല്‍ക്കടമായി നോക്കി. “താങ്കള്‍ക്ക് വികര്‍മയെ രക്ഷിക്കാന്‍ സാധിച്ചേക്കാം. പക്ഷേ, രക്ഷിക്കപ്പെടുവാന്‍ ആഗ്രഹിക്കാത്ത ഒരു സ്ത്രീയെ താങ്കള്‍ എങ്ങനെ രക്ഷിക്കും? താനീ ശിക്ഷ അര്‍ഹിക്കുന്നുണ്ടെന്ന് അവള്‍ ശരിക്കും വിശ്വസിക്കുന്നു.”
“എന്തുകൊണ്ട്? ചാപിള്ളയ്ക്ക് ജന്മംകൊടുക്കുന്ന ആദ്യത്തെ മെലൂഹന്‍ മാതാവല്ല അവളെന്ന് എനിക്കു തീര്‍ച്ചയുണ്ട്. അവള്‍ക്കുമുന്‍പും ഇത്തരം സംഭവങ്ങള്‍ ഉണ്ടായിരിക്കും. അവള്‍ക്ക് ശേഷം ഇനി എത്രയോ തവണ ഇത് സംഭവിക്കും.”
“പക്ഷേ, ഒരു ചാപിള്ളയ്ക്ക് ജന്മം നല്കുന്ന ആദ്യത്തെ രാജമാതാവാണവള്‍. അവളുടെ ഈ വിധി ചക്രവര്‍ത്തിയെ സംബന്ധിച്ചിടത്തോളം അമ്പരപ്പിനുള്ള ഒരു സ്രോതസ്സാണ്. അത് അദ്ദേഹത്തിന്‍റെ പൈതൃകത്തിനു നേര്‍ക്ക് ചോദ്യങ്ങളുയര്‍ത്തുന്നു.”
“അതെങ്ങനെ അദ്ദേഹത്തിന്‍റെ പാരമ്പര്യത്തെ വെല്ലുവിളിക്കും? സതി അദ്ദേഹത്തിന് ജനിച്ച പുത്രിയല്ലല്ലോ. അവളും മയ്കയില്‍നിന്നുവന്നവളായിരിക്കും. ശരിയല്ലേ?”
“അല്ല, സുഹൃത്തേ. ഇരുനൂറ്റിയമ്പത് വര്‍ഷം മുന്‍പ് അഭിജാതകുടുംബങ്ങളുടെ കാര്യത്തില്‍ ആ നിയമത്തിന് അയവു വരുത്തിയിരുന്നു. പ്രത്യക്ഷമായും ‘ദേശീയ താല്പര്യം’ മുന്‍നിര്‍ത്തി ‘കുലീനകുടുംബങ്ങള്‍’ക്ക് സ്വന്തം കുഞ്ഞുങ്ങളെ പോറ്റുവാനുള്ള അനുമതി നല്കപ്പെട്ടു. തൊണ്ണൂറ് ശതമാനത്തിലധികം വരുന്ന ബ്രാഹ്മണരുടെയും ക്ഷത്രിയരുടെയും വൈശ്യരുടെയും വിഭാഗത്തിലെ തിരഞ്ഞെടുക്കപ്പെട്ട വിഭാഗത്തില്‍പെട്ടവരും സവിശേഷമായ പ്രവൃത്തികളിലേര്‍പ്പെട്ടിരിക്കുന്നവരും അത്തരം മാറ്റത്തിന് അനുകൂലമായി ഹിതം രേഖപ്പെടുത്തണം. വളരെ അപൂര്‍വ്വമായി മാത്രമേ അത്തരം ഏകപക്ഷീയ സന്ദര്‍ഭങ്ങള്‍ ഉണ്ടാകാറുള്ളൂ. ഇത് അങ്ങനെയുള്ള ഒന്നായിരുന്നു. ഒരൊറ്റവ്യക്തിമാത്രമാണ് ഇതിനെ എതിര്‍ത്തത്.”
“ആര്?”
“പര്‍വ്വതേശ്വരന്‍റെ മുത്തച്ഛനായ സത്യധ്വജന്‍. ഈ നിയമം അംഗീകരിക്കപ്പെട്ടതുമുതല്‍ തങ്ങളുടെകുടുംബത്തില്‍ കുട്ടികള്‍ ജനിക്കേണ്ടതില്ലെന്ന് ആ അഭിജാത കുടുംബം നിശ്ചയിച്ചു. ഈ ദിവസം വരെ പര്‍വ്വതേശ്വരന്‍ ആ പ്രതിജ്ഞയെ ആദരിച്ചു പോന്നിട്ടുണ്ട്.”
“ജന്മനിയമങ്ങളില്‍ മാറ്റം വരുത്താമെങ്കില്‍” ശിവന്‍ ചോദിച്ചു “വികര്‍മ നിയമത്തില്‍ എന്തുകൊണ്ട് മാറ്റം വരുത്തിക്കൂടാ?”
“ഈ നിയമം അഭിജാത കുടുംബങ്ങളെ വല്ലാതെ ബാധിച്ചിട്ടില്ല എന്നുതന്നെ കാരണം. അതാണ് ആ പരുക്കന്‍ യാഥാര്‍ത്ഥ്യം.”
“പക്ഷേ, ഇതെല്ലാം ശ്രീരാമദേവന്‍റെ നിര്‍ദ്ദേശങ്ങള്‍ക്ക് പൂര്‍ണ്ണമായും എതിരല്ലേ?”
“ശ്രീരാമദേവന്‍റെ സിദ്ധാന്തങ്ങള്‍ വികര്‍മ എന്ന ആശയം ശരിയാണെന്നു പറയുന്നു. അതിനെ ചോദ്യം ചെയ്യാന്‍ താങ്കള്‍ ആഗ്രഹിക്കുന്നില്ലേ?”
ശിവന്‍ ബൃഹസ്പതിയെ നിശ്ശബ്‍ദമായി നോക്കിയശേഷം നദിയിലേക്കു നോക്കി.
“ശ്രീരാമദേവന്‍റെ നിയമങ്ങളെ ചോദ്യം ചെയ്യുന്നതില്‍ യാതൊരു തെറ്റുമില്ല സുഹൃത്തേ.” ബൃഹസ്പതി പറഞ്ഞു. “കൂടുതല്‍ യുക്തിയുക്തമായ കാര്യങ്ങള്‍ അദ്ദേഹം അംഗീകരിച്ചിരുന്നു. ഈ നിയമം മാറ്റുവാന്‍ താങ്കള്‍ കാരണമായിക്കാണുന്ന ഒരു വിഷയമാണിത്. ഈ നിയമം തികച്ചും അനീതിയാണെന്ന് താങ്കള്‍ കരുതുന്നതുകൊണ്ടാണല്ലോ അത്? അതോ സതിയോട് താങ്കള്‍ ആകര്‍ഷിതനായിപ്പോവുകയും ഈ നിയമം അതിന് തടസമായി നില്ക്കുകയും ചെയ്യുന്നു എന്ന കാരണത്താലാണോ?”
“ഈ വികര്‍മനിയമം തികച്ചും അനീതിയാണെന്ന് ഞാന്‍ ശരിക്കും വിശ്വസിക്കുന്നു. ഇതിനെക്കുറിച്ച് മനസ്സിലാക്കിയതുമുതലേ എനിക്കതു തോന്നിയിട്ടുണ്ട്. സതി വികര്‍മ്മയാണെന്ന് അറിയുന്നതിനു മുന്‍പുതന്നെ.”
“പക്ഷേ ഈ നിയമം അനീതിയാണെന്ന് സതി കരുതുന്നില്ല.”
“അവള്‍ നല്ലൊരു സ്ത്രീയാണ്. അവള്‍ ഇവ്വിധം പരിഗണിക്കപ്പെടേണ്ട ഒരു സ്ത്രീയല്ല.”
“അവള്‍ നല്ലൊരു സ്ത്രീ മാത്രമല്ല. ഞാന്‍ കണ്ട ഏറ്റവും മികച്ച സ്ത്രീ ആണവള്‍. സുന്ദരി, സത്യസന്ധ, വളച്ചുകെട്ടില്ലാത്തവള്‍, ധീര, ബുദ്ധിമതി – ഒരു സ്ത്രീയില്‍ പുരുഷന്‍ ആഗ്രഹിക്കുന്ന സര്‍വഗുണങ്ങള്‍. പക്ഷേ, താങ്കളും വെറുമൊരു പുരുഷനല്ലല്ലോ. നീലകണ്ഠനാണ് താങ്കള്‍.”
ശിവന്‍ പുറകോട്ടു തിരിഞ്ഞ് നൗകയുടെ കൈവരിയില്‍ പിടിച്ചു. നൗക നദിയിലൂടെ ഒഴുകിനീങ്ങിക്കൊണ്ടിരിക്കെ നദീതീരത്തെ നിബിഢവനങ്ങള്‍ക്കു നേരെ അവന്‍ നോക്കിക്കൊണ്ടിരുന്നു. സാന്ത്വനിപ്പിക്കുന്ന സായാഹ്നമാരുതന്‍ ശിവന്‍റെ നീണ്ട മുടിയിഴകളെ ഇളക്കി.
“സുഹൃത്തേ, ഞാന്‍ മുന്‍പേ താങ്കളോട് പറഞ്ഞിട്ടില്ലേ.” ബൃഹസ്പതി പറഞ്ഞു “നിര്‍ഭാഗ്യകരമായ ആ നീല കണ്ഠമുള്ളതിനാല്‍ താങ്കളെടുക്കുന്ന ഒരോ തീരുമാനത്തിനും നിരവധി ശാഖോപശാഖകളുണ്ട്. ഒരു കാര്യം ചെയ്യുന്നതിനുമുന്‍പ് താങ്കള്‍ക്ക് നിരവധി തവണ ചിന്തിക്കേണ്ടതായി വരുന്നു.”

രാത്രി ഏറെ വൈകിയിരുന്നു. രാജനൗക സിന്ധുനദീതീരത്തെ സത്ഗെന്‍ഗഡ് നഗരത്തില്‍ നിന്നും പുറപ്പെട്ടതേയുള്ളൂ. നീലകണ്ഠനെ കാണുമ്പോഴുള്ള സത്ഗെന്‍ഗഡിലെ ജനതയുടെ വികാരം പ്രതീക്ഷിച്ചതുപോലെ അനര്‍ഗ്ഗളമായിരുന്നു. അവരുടെ സംസ്കാരത്തിന്‍റെ രക്ഷകന്‍ അവസാനം അവിടെ എത്തിയിരിക്കുന്നു.
എന്നാല്‍, ആ രക്ഷകന്‍ തന്‍റെ സ്വകാര്യ നരകത്തിലായിരുന്നു. ആഴ്ചകളായി സതി ശിവനില്‍ നിന്ന് അകലം പാലിച്ചു കഴിയുകയായിരുന്നു. കടുത്തതായിരുന്നു അവന്‍റെ വേദന. നിതാന്തമായിരുന്നു അവന്‍റെ ഏകാന്തത.
ആ രാജ നൗകാ സഞ്ചയത്തിന്‍റെ അടുത്ത നൗകാശയം പ്രശസ്തമായ മോഹന്‍ ജോ ദാരോ ആയിരുന്നു. സഹസ്രാബ്‍ദങ്ങള്‍ക്കു മുന്‍പ് ആ പ്രദേശത്ത് ജീവിച്ചിരുന്ന ദാര്‍ശനികനും പുരോഹിതനുമായിരുന്ന മോഹന്‍ എന്ന മഹാത്മാവിന്‍റെ സ്മരണക്കായിട്ടാണ് സിന്ധുനദീതീരത്തെ ആ മഹാനഗരത്തിന് മോഹന്‍ ജോ ദാരോ (മോഹനപ്രഭുവിന്‍റെ പ്രദേശം) എന്ന പേര് ചാര്‍ത്തപ്പെട്ടത്. മോഹന്‍ ജോ ദാരോയിലെ ജനങ്ങളെ കണ്ടതിനുശേഷം മോഹനപ്രഭുവിന്‍റെ ക്ഷേത്രമൊന്ന് സന്ദര്‍ശിച്ചാല്‍ കൊള്ളാമെന്ന ആഗ്രഹം ശിവന്‍ പ്രകടിപ്പിച്ചു. നഗരത്തിന്‍റെ പ്രധാന പ്രദേശത്തുനിന്ന് അല്പം മാറിയാണ് ആ ക്ഷേത്രം സ്ഥിതി ചെയ്തിരുന്നത്. മോഹന്‍ ജോ ദാരോയുടെ പ്രവിശ്യാധിപന്‍ (ഗവര്‍ണര്‍) നേരിട്ട് ശിവനെ കാണാനെത്തി. തന്‍റെ നേതൃത്വത്തില്‍ വലിയൊരു ഘോഷയാത്രയുടെ അകമ്പടിയോടെ ശിവനെ അവിടേക്ക് ആനയിക്കാമെന്ന് അദ്ദേഹം അഭിപ്രായപ്പെട്ടു. എന്നാല്‍ താന്‍ ഒറ്റയ്ക്ക് പൊയ്ക്കൊള്ളാമെന്ന് ശിവന്‍ നിര്‍ബ്ബന്ധം പിടിച്ചു. ആ ക്ഷേത്രം തന്നെ വല്ലാതെ ആകര്‍ഷിക്കുന്നതായി ശിവനു തോന്നി. തന്‍റെ അസ്വസ്ഥമായ മനസ്സിന് എന്തെങ്കിലും പരിഹാരം അത് നല്കുമെന്ന് അയാള്‍ക്കു തോന്നി.
വളരെ ലളിതമായശൈലിയിലുള്ളതായിരുന്നു ആ ക്ഷേത്രം. ഏതാണ്ട് മോഹനപ്രഭുവിനെപ്പോലെ. ആ ചെറിയ കെട്ടിടം ആ സന്യാസിയുടെ ജന്മസ്ഥലമാണെന്ന് വിളംബരം ചെയ്തു. ക്ഷേത്രപ്പറമ്പിന്‍റെ നാലു ദിക്കിലുമുള്ള വലിയ കവാടങ്ങളായിരുന്നു ആ ക്ഷേത്രത്തിന്‍റെ ഏറ്റവും വലിയ സവിശേഷത. ശിവന്‍റെ നിര്‍ദ്ദേശപ്രകാരം നന്തിയും വീരഭദ്രനും സൈനികരും പുറത്ത് കാത്തുനിന്നു.
കഴുത്തിന് ആശ്വാസമേകുന്ന ആവരണം കെട്ടിയ ശേഷം, ശിവന്‍ ആ ക്ഷേത്രത്തിന്‍റെ പടികള്‍ കയറിയപ്പോള്‍ തനിക്ക് കുറേക്കാലമായി അനുഭവപ്പെടാത്ത മനശ്ശാന്തി അവനനുഭവപ്പെട്ടു. പ്രവേശനദ്വാരത്തിലുള്ള തൂണില്‍ ചാരി ധ്യാനനിമഗ്നനായി അവനിരുന്നു. പെട്ടെന്ന് വിചിത്രമെന്നു പറയട്ടെ പരിചിതമായ ഒരു ശബ്‍ദം ഇങ്ങനെ ചോദിച്ചു “സുഖം തന്നെയല്ലേ സുഹൃത്തേ?”