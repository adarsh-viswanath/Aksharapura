അധ്യായം ആറ്
വികര്‍മര്‍, ദുര്‍വിധിയുടെ വാഹകര്‍

ശിവന്‍ നിര്‍ദ്ദേശിച്ചതുപോലെ നന്തി ഉദ്യാനത്തില്‍ കുറച്ചകലെയായി നിന്നു. നൃത്തവേദിയെ ഉദ്യാനത്തില്‍നിന്ന് വേര്‍തിരിച്ചിരുന്ന വേലിക്കുപിന്നിലേക്ക് ശിവന്‍ നടന്നു ചെന്നു. നിശ്ശബ്‍ദമായ ആ നൃത്തവേദി കണ്ടപ്പോള്‍ തന്‍റെ സ്വാമിക്ക് അവിടെ ആരെയും കാണാന്‍ സാധിക്കുകയില്ലെന്ന് നന്തിക്ക് മനസ്സിലായി. എങ്കിലും പ്രതീക്ഷാപൂര്‍വ്വം ശിവന്‍ സതിക്കുവേണ്ടി അവിടെ കാത്തുനിന്നു. അവിടെ കാത്തുനിന്നപ്പോള്‍ ഇന്നവിടെ നൃത്ത പരിശീലനം ഉണ്ടാകില്ലെന്ന് ശിവനു മനസ്സിലായി. തീര്‍ത്തും നിരാശനായ ശിവന്‍ നിശ്ശബ്‍ദനായി നന്തിയുടെ അടുത്തേക്കു നടന്നു.
“പ്രഭോ, ആരെങ്കിലും വന്നിട്ടുണ്ടോയെന്ന് ഞാന്‍ ചെന്ന് നോക്കിയിട്ടുവരണോ?” നന്തി ആത്മാര്‍ത്ഥതയോടെ ചോദിച്ചു.
“വേണ്ട നന്തി. അതു മറന്നുകള.”
ആ വിഷയം മാറ്റാന്‍ ശ്രമിച്ചുകൊണ്ട് നന്തി പറഞ്ഞു “പ്രഭോ അങ്ങേക്ക് വിശക്കുന്നുണ്ടാകും. നമുക്ക് അതിഥി മന്ദിരത്തില്‍ ചെന്ന് ആഹാരം കഴിച്ചാലോ?”
“വേണ്ട എനിക്കീ നഗരം കുറച്ചുകൂടി കണ്ടാല്‍ കൊള്ളാമെന്നുണ്ട്.” നഗരത്തില്‍വെച്ച് സതിയെ കണ്ടുമുട്ടാന്‍ വിധി തനിക്ക് അവസരം നല്കുമെന്നുള്ള പ്രതീക്ഷയില്‍ ശിവന്‍ പറഞ്ഞു. “നമുക്ക് രജത പ്രദേശത്തെ ഭക്ഷണശാലയില്‍ ഒന്നു കയറി നോക്കിയാലോ?”
“എങ്കില്‍ ഗംഭീരമായിരിക്കും.” കൊട്ടാരത്തിലെ അതിഥി മന്ദിരത്തില്‍ വിളമ്പിയിരുന്ന ബ്രാഹ്മണസ്വാധീനമുള്ള സസ്യാഹാരം വെറുത്തിരുന്ന നന്തി പുഞ്ചിരിയോടെ പറഞ്ഞു. ക്ഷത്രിയന്മാരുടെ പരുക്കന്‍ ഭക്ഷണശാലകളില്‍ എരിവുള്ള മാംസാഹാരം നന്തിക്കിപ്പോള്‍ കിട്ടാറില്ലായിരുന്നു.

“പറയൂ, പര്‍വ്വതേശ്വരന്‍ എന്താണു കാര്യം?” ദക്ഷന്‍ ചോദിച്ചു.
“പെട്ടെന്നിങ്ങനെ ഒരു യോഗം വിളിച്ചുകൂട്ടേണ്ടിവന്നതില്‍ ഖേദിക്കുന്നു മഹാരാജന്‍. പക്ഷേ, എനിക്കിപ്പോള്‍ അസ്വസ്ഥജനകമായ ഒരു വിവരം ലഭിച്ചിട്ടുണ്ട്. അങ്ങുമായി അതു പങ്കുവെക്കുവാന്‍ എനിക്കാഗ്രഹമുണ്ട്.”
“ശരി അതെന്താണ്?”
“ശിവന്‍ പ്രശ്നങ്ങളുണ്ടാക്കി തുടങ്ങിയിരിക്കുന്നു.”
“നീലകണ്ഠനെതിരായി നിങ്ങള്‍ക്കെന്താണ് പറയാനുള്ളത്?” അത് അംഗീകരിക്കാത്ത മട്ടില്‍ കണ്ണുരുട്ടിക്കൊണ്ട് ദക്ഷന്‍ മുരണ്ടു. “നമ്മെ രക്ഷിക്കാനാണ് നീലകണ്ഠന്‍ വന്നിട്ടുള്ളതെന്ന് താങ്കള്‍ക്കെന്തുകൊണ്ട് വിശ്വസിക്കാന്‍ കഴിയുന്നില്ല?”
“രാജന്‍, ശിവനോടുള്ള എന്‍റെ കാഴ്ചപ്പാടിന് ഇതുമായി യാതൊരു ബന്ധവുമില്ല. കഴിയുമെങ്കില്‍ ഞാന്‍ പറയുന്നത് അങ്ങ് ദയവായി കേള്‍ക്കണം. ശിവന്‍ ഇന്നലെ ഉദ്യാനത്തില്‍ നില്ക്കുന്നത് ചേനാര്‍ധ്വജന്‍ കണ്ടുവത്രേ.”
“ചേനാര്‍ധ്വജന്‍ ഇവിടെ എത്തിക്കഴിഞ്ഞോ?”
“ഉവ്വ് രാജന്‍. മറ്റെന്നാള്‍ അദ്ദേഹം അങ്ങയെ മുഖം കാണിക്കാനിരിക്കുകയാണ്.”
“ആട്ടെ, ചേനാര്‍ധ്വജന്‍ എന്താണ് കണ്ടത്?”
“നീലകണ്ഠനോട് അദ്ദേഹത്തിനും വലിയ ആരാധനയാണ്. അതുകൊണ്ട് അദ്ദേഹത്തിന് ശിവനോട് പ്രത്യേകിച്ച് വിരോധങ്ങളൊന്നുമില്ലെന്ന് നമുക്ക് വിശ്വസിക്കാം.”
“ശരി. താങ്കളെ ഞാന്‍ വിശ്വസിക്കുന്നു. നീലകണ്ഠന്‍ എന്തുചെയ്തുവെന്നാണ് അദ്ദേഹം കണ്ടെത്തിയിട്ടുള്ളത്?”
“ശിവന്‍ ഉദ്യാനത്തില്‍ നൃത്തം ചെയ്യുന്നത് അദ്ദേഹം കണ്ടെത്തി.” പര്‍വ്വതേശ്വരന്‍ പറഞ്ഞു.
“അതുകൊണ്ട്? നൃത്തം ചെയ്യുന്നതിനെ വിലക്കിക്കൊണ്ട് ഞാനറിയാത്ത ഒരു നിയമം ഇവിടെയുണ്ടോ?”
“മഹാരാജന്‍ ദയവായി എന്നെ തുടരാനനുവദിക്കൂ. ശിവന്‍ നൃത്തം ചെയ്യുമ്പോള്‍ സതി അതില്‍ ലയിച്ചതുപോലെ ഇരിപ്പുണ്ടായിരുന്നു.”
പെട്ടെന്ന് മഹാരാജാവിന്‍റെ കൗതുകം വര്‍ദ്ധിച്ചു. അദ്ദേഹം മുന്നോട്ട് അല്പം കുനിഞ്ഞുകൊണ്ട് ചോദിച്ചു “എന്നിട്ട്?”
“സതി ശരിയായവിധം തന്നെ പെരുമാറി. ശിവന്‍ കുമാരിയോട് കൂടുതല്‍ അടുപ്പം കാണിക്കാന്‍ ശ്രമിച്ചപ്പോള്‍ സതി അവിടെനിന്നു പോയി. സതി പോയ ഉടനെ ശിവന്‍ എന്തോ പിറുപിറുക്കുന്നത് ചേനാര്‍ധ്വജന്‍ കേള്‍ക്കുകയുണ്ടായി.”
“ആട്ടെ, അദ്ദേഹം ഏന്താണ് മന്ത്രിച്ചത്?”
“അദ്ദേഹം മന്ത്രിച്ചത് – പരിശുദ്ധമായ തടാകമേ അവളെ ലഭിക്കാന്‍ എന്നെ സഹായിക്കൂ. ഇനിയൊരിക്കലും നിന്നോട് ഞാന്‍ മറ്റൊന്നും ചോദിക്കുകയില്ല!”
ദക്ഷന്‍ ആഹ്ലാദവാനായി കാണപ്പെട്ടു. “നീലകണ്ഠന്‍ സത്യമായും എന്‍റെ മകളെ പ്രണയിക്കുന്നുവെന്നാണോ താങ്കള്‍ ഉദ്ദേശിക്കുന്നത്?”
“മഹാരാജന്‍, ഈ രാജ്യത്തെ നിയമങ്ങള്‍ മറന്നുകളയാന്‍ അങ്ങേക്കു സാധിക്കില്ല.” ഭയചകിതനായ പര്‍വ്വതേശ്വരന്‍ ഉറക്കെ പറഞ്ഞു “സതിക്കു വിവാഹം കഴിക്കാനാവില്ലെന്ന് അങ്ങേക്കറിയാമല്ലോ?”
“നീലകണ്ഠന്‍ സതിയെ വിവാഹം ചെയ്യാനുദ്ദേശിക്കുകയാണെങ്കില്‍ ഭൂമിയിലെ ഒരു നിയമത്തിനും അദ്ദേഹത്തെ തടയാനാവില്ല.”
“മഹാരാജന്‍ എന്നോടു ക്ഷമിക്കൂ. നിയമവാഴ്ചയാണ് നമ്മുടെ സംസ്കാരത്തിന്‍റെ അടിസ്ഥാനശില. നമ്മെ നാമാക്കി തീര്‍ക്കുന്നത് ആ സംസ്കാരമാണ്. ചന്ദ്രവംശികളേക്കാളും നാഗന്മാരെക്കാളും നമ്മെ മികച്ചവരാക്കുന്നത് അതാണ്. ശ്രീരാമദേവന്‍ പോലും നിയമത്തിന് അതീതനായിരുന്നില്ല. പിന്നെങ്ങനെ ഈ കിരാതനെ അതിലും പ്രധാനപ്പെട്ടവനായി കണക്കാക്കാന്‍ കഴിയും?”
“സതി സന്തോഷവതിയായിരിക്കുന്നത് കാണുവാന്‍ നിങ്ങള്‍ ആഗ്രഹിക്കുന്നില്ലേ?” ദക്ഷന്‍ ചോദിച്ചു. “മറ്റൊരു കാരണം മൂലം അവള്‍ പാര്‍വ്വതിയെന്നും അറിയപ്പെടുന്നു. താങ്കളുടെ വളര്‍ത്തുപുത്രിയാണ് എന്ന കാരണത്താല്‍. ഒരിക്കല്‍കൂടി അവള്‍ സന്തോഷം കണ്ടെത്തുന്നതില്‍ അങ്ങേക്കു താല്പര്യമില്ലേ?”
“എനിക്കു പിറക്കാതെ പോയ മകളെ പോലെയാണ് സതിയെ ഞാന്‍ സ്നേഹിക്കുന്നത് പ്രഭോ,” കണ്ണുകളില്‍ അപൂര്‍വ്വമായി മാത്രം പ്രത്യക്ഷപ്പെടുന്ന വികാരപാരവശ്യത്തോടെ പര്‍വ്വതേശ്വരന്‍ പറഞ്ഞു. “നിയമലംഘനമൊഴികെ മറ്റെന്തും ഞാന്‍ അവള്‍ക്കുവേണ്ടി ചെയ്യും.”
“അതാണ് താങ്കളും ഞാനും തമ്മിലുള്ള വ്യത്യാസം. സതിക്കുവേണ്ടി നിയമം ലംഘിക്കുവാന്‍ എനിക്കു വിഷമമില്ല. അവള്‍ എന്‍റെ മകളാണ്. എന്‍റെ രക്തവും മാംസവുമാണവള്‍. ഇപ്പോള്‍തന്നെ അവള്‍ ഒട്ടനവധി അനുഭവിച്ചുകഴിഞ്ഞു. അവളെ സന്തോഷിപ്പിക്കുവാനായി എന്തെങ്കിലും വഴി കണ്ടെത്തുവാന്‍ കഴിഞ്ഞാല്‍ ഞാനതു ചെയ്യും. അതിന്‍റെ പ്രത്യാഘാതം എന്തുമാകട്ടെ!”

രജതപ്രദേശത്തെ കമ്പോളത്തിനടുത്ത് കുതിരകളെ കെട്ടിയിടുന്ന സ്ഥലത്ത് ശിവനും നന്തിയും കുതിരകളെ കെട്ടിയിട്ടു. മുന്നില്‍ നടന്ന നന്തി ശിവനെ തനിക്കേറെ ഇഷ്‍ടപ്പെട്ട ഒരു ഭക്ഷണശാലയിലേക്ക് നയിച്ചു. പുതുതായി പാകം ചെയ്ത മാംസാഹാരത്തിന്‍റെ ഗന്ധം കഴിഞ്ഞ രണ്ടുദിവസമായി കൊട്ടാരത്തിലെ അതിഥിമന്ദിരത്തില്‍ നിന്നുകിട്ടിയിരുന്ന ഭക്ഷണത്തില്‍ തൃപ്തനാവാതിരുന്ന നന്തിക്ക് ഗൃഹാതുരമായ വിശപ്പുണ്ടാക്കി. എന്നാല്‍ ഭക്ഷണശാലയുടെ ഉടമ അവരെ അതിന്‍റെ കവാടത്തില്‍ തടഞ്ഞു.
“സഹോദരാ, എന്താണ് പ്രശ്നം?” നന്തി ചോദിച്ചു.
“സഹോദരന്മാരെ വളരെ ദെണ്ണമുണ്ട്. ഇത്തവണ ഞാനും മതപരമായ നൊയമ്പു നോറ്റിരിക്കുകയാണ്.” ഭക്ഷണശാലയുടെ ഉടമ തന്‍റെ കഴുത്തിലെ മണിമാലയിലേക്ക് ചൂണ്ടി ഭവ്യതയോടെ പറഞ്ഞു. “മതപരമായ ചിട്ടകള്‍ കൊണ്ടു നടക്കുന്ന ആളുകള്‍ക്ക് മാംസം വിളമ്പാന്‍ എനിക്കു പാടില്ല എന്ന കാര്യം നിങ്ങള്‍ക്കു മനസ്സിലാവുമല്ലോ.”
നന്തി അദ്ഭുതത്തോടെ പ്രതിവചിച്ചു “പക്ഷേ, ഞങ്ങളിലാരാണ് മതപരമായ…..”
ബാക്കി പറയുന്നതില്‍നിന്നും അയാളെ തടഞ്ഞുകൊണ്ട് ശിവന്‍ തന്‍റെ കഴുത്തില്‍ കെട്ടിയ മണികള്‍ കൊരുത്ത ആവരണത്തിലേക്ക് കണ്ണുകാണിച്ചു. നന്തി തലകുലുക്കി ശിവന്‍റെ പിന്നാലെ ഭക്ഷണശാലക്കു പുറത്തേക്കിറങ്ങി.
“പ്രഭോ, ഇത് മതപരമായ നൊയമ്പുകളുടെ കാലമാണ്.” നന്തി വിശദീകരിച്ചു. “അങ്ങേക്ക് ഇവിടെ എവിടെയെങ്കിലും നില്ക്കാന്‍ കഴിയുമോ? വലതുഭാഗത്തെ തെരുവില്‍ നല്ല ഭക്ഷണം കിട്ടുന്ന ഭക്ഷണശാലകളുണ്ട്. അവിടെ നൊയമ്പില്ലാത്ത ആളുകള്‍ നടത്തുന്ന ഭക്ഷണശാലകളുണ്ടോയെന്ന് നോക്കിയിട്ട് ഞാന്‍ മടങ്ങിവരാം.”
ശിവന്‍ തലകുലുക്കിക്കൊണ്ട് സമ്മതിച്ചു. നന്തി തിരക്കിട്ട് പോയപ്പോള്‍, ശിവന്‍ ചുറ്റുമൊന്ന് നിരീക്ഷിച്ചു. ഭക്ഷണശാലകളും മറ്റു പീടികകളും നിരന്നുകിടക്കുന്ന തിരക്കുപിടിച്ച കമ്പോളകേന്ദ്രമായിരുന്നു അത്. നിരവധി ആളുകള്‍ ഉണ്ടായിരുന്നിട്ടും വ്യാപാരത്തിന്‍റെ വന്‍തോതിലുള്ള തിരക്കുണ്ടായിരുന്നിട്ടും ആ തെരുവില്‍ അത്രവലിയ ശബ്‍ദകോലാഹലമൊന്നുമില്ലായിരുന്നു. ഒരൊറ്റ കച്ചവടക്കാരന്‍ പോലും പീടികക്കുപുറത്തിറങ്ങി തന്‍റെ വ്യാപാരവസ്തുവിനെക്കുറിച്ച് ഉറക്കെ വിളിച്ചുകൂകിയിരുന്നില്ല. വളരെ സൗമ്യമായി യാതൊരു തകരാറുമില്ലാത്ത വിധം മര്യാദയോടെയാണ് ആവശ്യക്കാര്‍ സംസാരിച്ചുകൊണ്ടിരുന്നത്. വിലപേശല്‍പോലും അങ്ങനെയായിരുന്നു.
കോലാഹലം നിറഞ്ഞ ഞങ്ങളുടെ മലനാട്ടിലെ കമ്പോളത്തിലായിരുന്നുവെങ്കില്‍ ഈ മര്യാദക്കാരായ വിഡ്ഢികള്‍ക്ക് ഒരു കച്ചവടവും നടത്താന്‍ സാധിക്കുകയില്ല!
മെലൂഹന്മാരുടെ വിചിത്രമായ ആചാരങ്ങളിലും പ്രവൃത്തികളിലും അലിഞ്ഞുപോയ ശിവന്‍ പട്ടണത്തിലെ വിളംബരക്കാരന്‍റെ ഉച്ചത്തിലുള്ള വിളംബരം തന്‍റെ തൊട്ടുപുറകിലെത്തുന്നതുവരെ കേട്ടിരുന്നില്ല.
“വികര്‍മനാരികളുടെ ഘോഷയാത്ര വരുന്നു. വഴി മാറുക.”
അദ്ഭുതംകൊണ്ട് ശിവന്‍ തിരിഞ്ഞുനോക്കിയപ്പോള്‍ നല്ല ഉയരമുള്ള ഒരു മെലൂഹന്‍ ക്ഷത്രിയന്‍ തന്നെ ഉറ്റുനോക്കുന്നത് ശിവന്‍ കണ്ടു. “ഒരു വശത്തേക്ക് ഒന്നൊതുങ്ങിനില്ക്കാമോ പ്രഭോ? പ്രാര്‍ത്ഥനക്കായി വികര്‍മ നാരികളുടെ ഒരു ഘോഷയാത്ര ഉടന്‍തന്നെ ഇതിലൂടെ കടന്നുവരുന്നതായിരിക്കും.”
വിളംബരക്കാരന്‍റെ സ്വരവും പെരുമാറ്റവും ചോദ്യംചെയ്യാനാവാത്തവിധം ഹൃദ്യമായിരുന്നു. പക്ഷേ, ശിവന് വലിയ ധാരണകളൊന്നുംതന്നെ ഇല്ലായിരുന്നു. വിളംബരക്കാരന്‍ ശിവനോട് വഴിമാറാമോ എന്നു ചോദിക്കുകയായിരുന്നില്ല, പറയുകയായിരുന്നു. ആ ഘോഷയാത്ര കടന്നു പോകുമ്പോള്‍ ശിവന്‍ അല്പം പുറകിലേക്കു നീങ്ങി. അപ്പോള്‍ നന്തി പതുക്കെ ശിവന്‍റെ കൈയില്‍ ഒന്നു തൊട്ടു.
“പ്രഭോ ഞാനൊരു നല്ല ഭക്ഷണശാല കണ്ടുപിടിച്ചിരിക്കുന്നു.” ആഹ്ലാദപൂര്‍വ്വം നന്തി പറഞ്ഞു. “അവിടെ എനിക്കേറ്റവും പ്രിയപ്പെട്ട വിഭവങ്ങളുണ്ട്. കുറച്ചുനേരംകൂടി അത് തുറന്നിരിക്കും. നമുക്ക് കഴിക്കാനായി ഒരുപാട് വിഭവങ്ങള്‍ അവിടെയുണ്ട്.”
ശിവന്‍ ഉറക്കെ പൊട്ടിച്ചിരിച്ചു. “ഇവിടത്തെ ഒരൊറ്റ ഭക്ഷണശാലയില്‍ നിന്‍റെ വിശപ്പു ശമിപ്പിക്കുവാന്‍ പറ്റുന്നത്രയും ഭക്ഷണമുണ്ട് എന്ന കാര്യം അദ്ഭുതകരം തന്നെ!”
ശിവന്‍ പുറത്തു തട്ടിയപ്പോള്‍ നന്തി സന്തോഷപൂര്‍വ്വം ചിരിച്ചു.
അവര്‍ ആ തെരുവിലേക്കു നടക്കുന്നതിനിടയില്‍ ശിവന്‍ ചോദിച്ചു “ആരാണീ വികര്‍മ നാരികള്‍?”
“പ്രഭോ” നന്തി പറഞ്ഞു “മുന്‍ജന്മത്തിലെ ദുഷ്ചെയ്തികള്‍ക്ക് ഈ ജന്മത്തില്‍ ശിക്ഷയനുഭവിക്കുന്നവരാണ് വികര്‍മര്‍. അതുകൊണ്ട് ഈ ജീവിതം അന്തസ്സോടെ ജീവിച്ചുതീര്‍ക്കുന്നതോടൊപ്പം, അഭിമാനപൂര്‍വ്വം വര്‍ത്തമാനകാല യാതനകള്‍ അനുഭവിച്ചു തീര്‍ക്കണം. ഇങ്ങനെ മാത്രമേ മുന്‍ജന്മപാപത്തില്‍ നിന്നും സ്വന്തം കര്‍മ്മത്തെ അവര്‍ക്ക് മോചിപ്പിച്ചെടുക്കാനാവൂ. വികര്‍മപുരുഷന്‍മാര്‍ക്കും അവരുടേതായ പ്രായശ്ചിത്ത മാര്‍ഗ്ഗങ്ങളുണ്ട്. സ്ത്രീകള്‍ക്ക് അവരുടേതായ മറ്റൊരു മാര്‍ഗ്ഗവും.
“നമ്മള്‍ ഇപ്പോള്‍ നടന്ന തെരുവിലൂടെ വികര്‍മനാരികളുടെ ഒരു ഘോഷയാത്ര കടന്നുപോയതേയുള്ളൂ. പൂജ അവരുടെ പ്രായശ്ചിത്ത ചിട്ടയുടെ ഭാഗമാണോ?” ശിവന്‍ ചോദിച്ചു.
“അതെ പ്രഭോ. വികര്‍മനാരികള്‍ പിന്തുടരേണ്ടതായ നിരവധി ചട്ടങ്ങളുണ്ട്. ക്ഷമായാചനത്തിനായി എല്ലാ മാസവും അവര്‍ അഗ്നിദേവനോട് പ്രാര്‍ത്ഥിക്കണം. പ്രത്യേകം നിഷ്കര്‍ഷിച്ച ഒരു പൂജയിലൂടെയാണ് അവര്‍ അഗ്നിശുദ്ധി കൈവരുത്തുന്നത്. ഈ ദുര്‍വിധി മറ്റുള്ളവരിലേക്കു പടരാതിരിക്കുന്നതിനായി ഈ സ്ത്രീകള്‍ക്ക് വിവാഹം നിഷിദ്ധമാണ്. അവരുടെ നിത്യജീവിതവുമായി ബന്ധമില്ലാത്ത, അവരുമായി യാതൊരു ബന്ധവുമില്ലാത്ത ആരെയും അവര്‍ തൊടാന്‍ പാടുള്ളതല്ല. എനിക്കറിയാത്ത നിരവധി നിയമങ്ങള്‍ വേറെയുമുണ്ട്. അങ്ങേക്കു താല്പര്യമുണ്ടെങ്കില്‍ അഗ്നിദേവന്‍റെ ക്ഷേത്രത്തിലെ പണ്ഡിതശ്രേഷ്ഠനോട് നമുക്കീ കാര്യങ്ങള്‍ ചോദിച്ചു മനസ്സിലാക്കാം. വികര്‍മരെ കുറിച്ച് അദ്ദേഹത്തിന് വിശദീകരിക്കാന്‍ കഴിഞ്ഞേക്കും.”
“ഇല്ല. എനിക്കിപ്പോള്‍ പണ്ഡിതരെ നേരില്‍കാണാന്‍ താല്പര്യമില്ല.” ശിവന്‍ പുഞ്ചിരിച്ചുകൊണ്ട് പറഞ്ഞു. “മുഷിവുണ്ടാക്കുന്ന, ദുര്‍ഗ്രഹമായ തത്ത്വശാസ്ത്ര സംഹിതകളായിരിക്കും അദ്ദേഹം എന്നില്‍ കുത്തിച്ചെലുത്തുക. പക്ഷേ, ഒരു കാര്യം പറയണം. വികര്‍മര്‍ മുന്‍ജന്മത്തില്‍ പാപം ചെയ്തുവെന്ന് ആരാണ് നിശ്ചയിക്കുന്നത്?”
“അവരുടെ കര്‍മ്മം തന്നെ.” നോട്ടത്തില്‍ എല്ലാം വ്യക്തമാക്കിക്കൊണ്ട് നന്ദി പറഞ്ഞു. “ഉദാഹരണത്തിന് ഒരു സ്ത്രീ ചാപ്പിള്ളക്ക് ജന്മം നല്കുന്നു എന്നു കരുതുക. മുന്‍ജന്മത്തില്‍ അവള്‍ കൊടും പാപമൊന്നും ചെയ്തിട്ടില്ലെങ്കില്‍ പിന്നെ എന്തിനവളെ ഇങ്ങനെ ശിക്ഷിക്കണം? അല്ലെങ്കില്‍ ഒരാള്‍ക്ക് മാറാരോഗം പിടിപെടുകയോ, വാതം കോച്ചുകയോ ചെയ്തുവെന്ന് കരുതുക മുന്‍ജന്മത്തില്‍ എന്തെങ്കിലും പാപം ചെയ്യാതെ അയാള്‍ക്കിങ്ങനെയൊരു ശിക്ഷ കിട്ടുമോ?”
“എനിക്കത് വളരെ അപഹാസ്യമായി തോന്നുന്നു. ഗര്‍ഭിണിയായിരുന്ന സമയത്ത് വേണ്ടത്ര പരിചരണവും ശ്രദ്ധയും കൊടുക്കാതിരുന്നാല്‍ കുഞ്ഞ് ചാപ്പിള്ളയായിത്തീരാം. അല്ലെങ്കില്‍ മറ്റെന്തെങ്കിലും രോഗമാകാം. അതിന് കാരണം മുന്‍ജന്മത്തിലെ പാപത്തിനുള്ള ശിക്ഷയാണെന്ന് നമുക്കെങ്ങനെ നിര്‍ണ്ണയിക്കാന്‍ കഴിയും?”
ശിവന്‍റെ പ്രസ്താവന കേട്ട് സ്തബ്‍ധനായിപ്പോയ നന്തി പ്രതികരണത്തിനായി വാക്കുകള്‍ക്കുവേണ്ടി പരതി. മെലൂഹനായിരുന്ന അയാള്‍ ജന്മജന്മാന്തരങ്ങളായി തുടര്‍ന്നുപോകുന്നതാണ് കര്‍മ്മം എന്നു വിശ്വസിച്ചു പോന്നു. അയാള്‍ പതിയെ മന്ത്രിച്ചു: “പ്രഭോ, നിയമമാണ്….”
“ശരി, സത്യം പറയട്ടെ. ഇതു തീര്‍ത്തും അന്യായമായ ഒരു നിയമമായിട്ടാണ് എനിക്കുതോന്നുന്നത്.”
മെലൂഹയിലെ ഏറ്റവും അടിസ്ഥാനപരമായ ആശയങ്ങളിലൊന്ന് ശിവന് മനസ്സിലായിട്ടില്ലെന്നറിഞ്ഞപ്പോള്‍ നന്തിയുടെ മുഖത്ത് നിരാശ പടര്‍ന്നു. എന്നാല്‍ ശിവന്‍ പറഞ്ഞകാര്യം എതിര്‍ക്കാന്‍ ഭയമുണ്ടായിരുന്നതിനാല്‍ തന്‍റെ അഭിപ്രായം അയാള്‍ മനസ്സില്‍തന്നെ സൂക്ഷിച്ചു. ഇങ്ങനെയൊക്കെയാണെങ്കിലും ശിവന്‍ അയാളുടെ സ്വാമിയായിരുന്നു.
നിരാശനായ നന്തിയെ കണ്ടപ്പോള്‍ ശിവന്‍ അയാളുടെ പുറത്ത് പതുക്കെ തട്ടിക്കൊണ്ട് പറഞ്ഞു “നന്തീ, അതെന്‍റെ അഭിപ്രായം മാത്രമാണ്. ഈ നിയമം ജനങ്ങള്‍ക്കുവേണ്ടി പ്രവര്‍ത്തനക്ഷമമാണെങ്കില്‍ അതിലെന്തെങ്കിലും യുക്തി കാണുമെന്ന് എനിക്കുറപ്പുണ്ട്. ചില ഘട്ടങ്ങളില്‍ നിങ്ങളുടെ സമൂഹം വിചിത്രമായ ഒന്നാണെന്ന് എനിക്കു തോന്നിയിട്ടുണ്ട്. എങ്കിലും ഞാനിന്നുവരെ കണ്ടതില്‍ ഏറ്റവും സത്യസന്ധരും മര്യാദക്കാരുമായ ആളുകളാണ് മെലൂഹന്മാര്‍.”
ഒരു പുഞ്ചിരി നന്തിയുടെ മുഖത്ത് മടങ്ങിയെത്തിയതും, വളരെ പ്രധാനപ്പെട്ട ഒരു പ്രശ്നം അയാളെ ബാധിച്ചതും ഒരുമിച്ചായി. അയാളെ തളര്‍ത്തിക്കഴിഞ്ഞ വിശപ്പ്! ഒരു ദൗത്യത്തിലേര്‍പ്പെട്ടതുപോലെ ഭക്ഷണശാലയിലേക്കു പ്രവേശിച്ച അയാളുടെ പുറകില്‍ ശിവന്‍ അടക്കിപ്പിടിച്ച ചിരിയുമായി പതുക്കെ നടപ്പുണ്ടായിരുന്നു.
അല്പം അകലെ പ്രധാനപാതയിലൂടെ വികര്‍മനാരികളുടെ ഘോഷയാത്ര നിശ്ശബ്‍ദമായി കടന്നുപോയി. അവര്‍ ധരിച്ചിരുന്ന നീളന്‍ അംഗവസ്ത്രങ്ങള്‍ പരിശുദ്ധമായ നീലച്ചായത്തില്‍ മുക്കിയെടുത്തവയായിരുന്നു. പ്രായശ്ചിത്തത്തിന്‍റെ ഭാഗമായി അവര്‍ തലകുനിച്ചുപിടിച്ചിരുന്നു. അഗ്നിഭഗവാനു സമര്‍പ്പിക്കുവാനുള്ള സാധനങ്ങളായിരുന്നു അവരുടെ പൂജാപാത്രങ്ങളിലുണ്ടായിരുന്നത്. സ്വതവേ ശാന്തമായ ആ കമ്പോളം ആ പാവം സ്ത്രീകള്‍ കടന്നുപോയപ്പോള്‍ തീര്‍ത്തും നിശ്ശബ്‍ദമായി. ആ ഘോഷയാത്രക്കു നടുവില്‍ ശിവന്‍ കാണാത്തവിധം തലകുനിച്ചു പിടിച്ച്, നീല നിറത്തിലുള്ള അംഗവസ്ത്രം ധരിച്ചുകൊണ്ട് ആപാദചൂഢം മറച്ച്, നിസ്സഹായതയുടെ അന്തസ്സാര്‍ന്ന മുഖവുമായി സതിയുടെ പരിത്യക്തമായ രൂപം നടന്നുനീങ്ങി.

“പ്രഭോ, നമ്മള്‍ എവിടെയാണ് പറഞ്ഞുനിര്‍ത്തിയത്?” പിറ്റേദിവസം രാവിലെ ശിവനും നന്തിയും ദക്ഷരാജാവിന്‍റെ സ്വകാര്യ മുറിയിലെ ഇരിപ്പിടങ്ങളില്‍ ഉപവിഷ്‍ടരായിക്കഴിഞ്ഞപ്പോള്‍ അദ്ദേഹം ചോദിച്ചു.
“രാമരാജന്‍ വരുത്തിയ മാറ്റങ്ങളെക്കുറിച്ചും വിമതന്മാരായ ബ്രാഹ്മണരെ എങ്ങനെ പരാജയപ്പെടുത്തി എന്നതിനെക്കുറിച്ചുമാണ് നമ്മള്‍ ചര്‍ച്ച ചെയ്യാനിരുന്നത്, മഹാരാജന്‍.” ശിവന്‍ പ്രതിവചിച്ചു.
“അത് ശരിയാണ്.” ദക്ഷന്‍ പറഞ്ഞു. “രാമരാജന്‍ വിമതരായ ബ്രാഹ്മണരെ പരാജയപ്പെടുത്തി. എന്നാല്‍ അദ്ദേഹത്തിന്‍റെ കാഴ്ചപ്പാടില്‍ പ്രശ്നം അതിലും ആഴമുള്ളതായിരുന്നു. ചില ബ്രാഹ്മണര്‍ നിയമങ്ങള്‍ അനുസരിച്ചിരുന്നില്ല എന്നതായിരുന്നില്ല പ്രശ്നം. ഒരു മനുഷ്യന്‍റെ സ്വാഭാവികമായ കര്‍മ്മവും സമൂഹം അവനെ ചെയ്യാനായി നിര്‍ബന്ധിച്ചിരുന്ന കര്‍മ്മവും തമ്മിലുള്ള വൈരുദ്ധ്യം.”
“അങ്ങ് പറയുന്നത് എനിക്കു മനസ്സിലാകുന്നില്ല.”
“ഞാന്‍ വിശദീകരിക്കാം. വിമതന്മാരായ ബ്രാഹ്മണരുടെ പ്രധാനപ്രശ്നം എന്തായിരുന്നുവെന്ന് അങ്ങേക്കറിയാമോ? അവരില്‍ ചിലര്‍ക്ക് ക്ഷത്രിയരെപ്പോലെ ഭരണം നടത്തണം. ചിലര്‍ക്ക് വൈശ്യന്മാരായി മാറി വ്യാപാരം നടത്തി ആര്‍ഭാടമായി ജീവിക്കണം. അതേസമയം അവരുടെ ജന്മം ബ്രാഹ്മണ വംശത്തിലായിരുന്നു.”
“പക്ഷേ ബ്രാഹ്മണരാകുവാനുള്ള യോഗ്യതക്കായി ആളുകള്‍ വിവിധ പരീക്ഷണങ്ങള്‍ അതിജീവിക്കണമെന്നായിരുന്നുവല്ലോ ബ്രഹ്മദേവന്‍ നിഷ്കര്‍ഷിച്ചിരുന്നത്?” ശിവന്‍ പറഞ്ഞു.
“അത് ശരിയാണ് സ്വാമി. കാലക്രമേണ ഈ തെരഞ്ഞെടുപ്പ് രീതിക്ക് അതിന്‍റെ സത്യസന്ധത നഷ്‍ടമായി. ബ്രാഹ്മണരുടെ മക്കള്‍ ബ്രാഹ്മണരായി തീര്‍ന്നു. ക്ഷത്രിയന്മാരുടെ കുട്ടികള്‍ ക്ഷത്രിയരായി. അങ്ങനെ, ഔപചാരികമായ ആ തെരഞ്ഞെടുപ്പ് പ്രക്രിയ ഇല്ലാതായി. ഒരു പിതാവ് സ്വന്തം മകന്‍ അതേ ജാതിയില്‍പെട്ട ആളായിത്തന്നെ വളര്‍ന്നു വലുതാവണമെന്നു മോഹിച്ചു. അതോടെ ജാതിവ്യവസ്ഥ കൂടുതല്‍ ശക്തമായി.
“ബ്രാഹ്മണനാവാനുള്ള എല്ലാ യോഗ്യതകളുമുണ്ടെങ്കിലും ശൂദ്രകുലത്തില്‍ ജനിച്ച ഒരു കുട്ടിക്ക് അതിനുള്ള അവസരമില്ലാതായി എന്നും ഇതിനര്‍ത്ഥമുണ്ടോ?” ശിവന്‍ ചോദിച്ചു.
“ഉണ്ട് ശിവന്‍.” പര്‍വ്വതേശ്വരന്‍ ശിവനോട് ആദ്യമായി സംസാരിച്ചു. പര്‍വ്വതേശ്വരന്‍ തന്നോട് വാത്സല്യം കാണിക്കുകയോ പ്രഭോ എന്ന് സംബോധന ചെയ്യുകയോ ചെയ്തില്ലെന്ന് ശിവന്‍ മനസ്സിലാക്കി. “രാമരാജന്‍റെ കാഴ്ചപ്പാടില്‍ മികവിന്‍റെ അടിസ്ഥാനത്തിലല്ലാതെ കാര്യങ്ങള്‍ നിശ്ചയിക്കുന്ന ഏത് സമൂഹത്തിനും സ്ഥിരതയുണ്ടാവില്ല. ഒരു വ്യക്തിയുടെ ജാതി അയാളുടെ കര്‍മ്മത്തിന്‍റെ അടിസ്ഥാനത്തിലായിരിക്കണമെന്നും അല്ലാതെ ജന്മത്തിന്‍റെ അടിസ്ഥാനത്തിലായിരിക്കരുതെന്നും ശ്രീരാമദേവന്‍ വിശ്വസിച്ചു. അത് ആ വ്യക്തിയുടെ ലിംഗത്തിന്‍റെ അടിസ്ഥാനത്തിലുമായിരിക്കരുത്. മറ്റൊരു പരിഗണനയും അതിലേക്ക് കടന്നു വരാന്‍ പാടില്ല.”
‘’അത് വളരെ നല്ല സിദ്ധാന്തമാണ്. പര്‍വ്വതേശ്വരന്‍.” ശിവന്‍ അഭിപ്രായപ്പെട്ടു. “പക്ഷേ, അതെങ്ങനെ പ്രയോഗത്തില്‍ വരുത്താന്‍ സാധിക്കും? ബ്രാഹ്മണകുടുംബത്തില്‍ ജനിച്ച ഒരു കുട്ടിക്ക് ശൂദ്ര കുടുംബത്തില്‍ നിന്ന് ജനിച്ച കുട്ടിയില്‍നിന്ന് വ്യത്യസ്തമായ ജീവിത സൗകര്യങ്ങള്‍ ലഭിക്കാം. അതുകൊണ്ട് ആ കുട്ടി ശൂദ്രന്‍റെ കുട്ടിയേക്കാള്‍ പ്രതിഭ കുറഞ്ഞതാണെങ്കില്‍പോലും ബ്രാഹ്മണനായിത്തന്നെ വളര്‍ന്നു വലുതാവും. ഇത് ശൂദ്ര കുടുംബത്തില്‍ ജനിച്ച കുട്ടിയോടു കാണിക്കുന്ന അനീതിയല്ലേ? ഇവിടെ എവിടെയാണ് മികവിന് സ്ഥാനം?”
“അവിടെയാണ് ശ്രീരാമദേവന്‍റെ പ്രതിഭാവിലാസം പ്രകടമായത്, ശിവന്‍.” പര്‍വ്വതേശ്വരന്‍ പുഞ്ചിരിച്ചു. “ശ്രീരാമന്‍ ധീരനായ സൈന്യാധിപനും, ബുദ്ധിമാനായ ഭരണാധികാരിയും, നീതിബോധമുള്ള ന്യായാധിപനുമായിരുന്നു. എന്നാല്‍ ഒരു വ്യക്തിയുടെ കര്‍മ്മത്തെ നിശ്ചയിക്കുന്നത് അയാളുടെ കഴിവുകള്‍ മാത്രമാണെന്ന സിദ്ധാന്തമായിരുന്നു ശ്രീരാമന്‍റെ ഏറ്റവും മഹത്തായ പൈതൃകം. ആ സംവിധാനമാണ് മെലൂഹയെ മെലൂഹയാക്കിത്തീര്‍ത്തത് – ചരിത്രത്തിലെ ഏറ്റവും മഹത്തായ രാഷ്‍ട്രം.”
“പര്‍വ്വതേശ്വരന്‍, അതില്‍ സോമരസം വഹിച്ച പങ്കിനെ നമുക്ക് വിലകുറച്ച് കാണാനാവില്ല.” ദക്ഷന്‍ പറഞ്ഞു. “എല്ലാവര്‍ക്കും സോമരസം നല്കുക എന്നതായിരുന്നു ശ്രീരാമഭഗവാന്‍റെ ഏറ്റവും മഹത്തായ പ്രവൃത്തി. ഈ അമൃതാണ് മെലൂഹന്‍ സമൂഹത്തെ ഈ പ്രപഞ്ചത്തിലെ ഏറ്റവും മികവുറ്റതാക്കി തീര്‍ക്കുന്നത്. അസാധാരണവും പൂര്‍ണ്ണതയോടടുത്തുനില്ക്കുന്നതുമായ ഈ സമൂഹത്തെ വാര്‍ത്തെടുക്കുവാനുള്ള കഴിവ് നമുക്ക് നല്കിയത് സോമരസമാണ്.”
“ക്ഷമിക്കണം മഹാരാജന്‍,” പര്‍വ്വതേശ്വരന്‍ തന്‍റെ നേര്‍ക്ക് തിരിയുന്നതിനുമുന്‍പ് ശിവന്‍ ചോദിച്ചു “പക്ഷേ, രാമരാജന്‍ സ്ഥാപിച്ച ആ സംവിധാനം എന്തായിരുന്നു?”
“ലളിതമാണത്.” പര്‍വ്വതേശ്വരന്‍ പറഞ്ഞു. “നമ്മള്‍ പരസ്പരം സമ്മതിച്ചതുപോലെ ഒരു വ്യക്തിയുടെ ശേഷിയുടെയും കര്‍മ്മത്തിന്‍റെയും അടിസ്ഥാനത്തില്‍ ജാതി നിശ്ചയിക്കുന്നതാണ് ഏറ്റവും മികച്ച സമൂഹം അല്ലാതെ മറ്റു പരിഗണനകളുടെ അടിസ്ഥാനത്തില്‍ നിര്‍മ്മിക്കപ്പെടുന്നതല്ല. ഇത് ഉറപ്പുവരുത്തുന്ന ഒരു പ്രായോഗിക സംവിധാനമാണ് ശ്രീരാമന്‍ സൃഷ്‍ടിച്ചത്. മെലൂഹയില്‍ ജനിക്കുന്ന കുട്ടികളെയെല്ലാം ഈ രാജ്യം ദത്തെടുക്കുന്നു. ഇത് വളരെ ചിട്ടയായി നടക്കുന്നുവെന്ന് ഉറപ്പുവരുത്തുവാനായി മയ്ക എന്നപേരില്‍ ഒരു ആതുരശുശ്രൂഷാനഗരം രാജ്യത്തിന്‍റെ ഏറ്റവും തെക്കുഭാഗത്ത് അതായത് നര്‍മ്മദാനദിയുടെ തൊട്ടു വടക്കുഭാഗത്ത് നിര്‍മ്മിക്കുകയുണ്ടായി. എല്ലാ ഗര്‍ഭിണികളും അവിടത്തെ പ്രസവശാലയില്‍ ചെന്ന് പ്രസവിക്കണമായിരുന്നു. ഗര്‍ഭിണികള്‍ക്കല്ലാതെ മറ്റാര്‍ക്കും അവിടെ പ്രവേശനമില്ലായിരുന്നു.”
“മറ്റാര്‍ക്കും? അവരുടെ ഭര്‍ത്താക്കന്മാര്‍ക്കും രക്ഷിതാക്കള്‍ക്കും പ്രവേശനമില്ലായിരുന്നോ?” ശിവന്‍ ചോദിച്ചു.
“ഒരു വിഭാഗത്തിനല്ലാതെ മറ്റാര്‍ക്കും ആ നിയമത്തില്‍ ഇളവില്ല. ഏകദേശം മുന്നൂറു വര്‍ഷങ്ങള്‍ക്കു മുന്‍പാണ് അതിന് അംഗീകാരം ലഭിച്ചത്. അഭിജാത കുടുംബങ്ങളിലെ സ്ത്രീകളുടെ ഭര്‍ത്താക്കന്മാര്‍ക്കും മാതാപിതാക്കള്‍ക്കും അവിടെ പ്രവേശിക്കുവാന്‍ അനുവാദമുണ്ട്.” രാമരാജന്‍റെ നിയമസംവിധാനത്തില്‍ മായം ചേര്‍ത്തതിനെ പ്രതി തനിക്കുള്ള ശക്തമായ ഭിന്നാഭിപ്രായം പ്രകടിപ്പിക്കുന്ന വിധത്തില്‍ ഉച്ചത്തിലാണ് പര്‍വ്വതേശ്വരന്‍ പ്രതികരിച്ചത്.
“അപ്പോള്‍ മയ്കയിലെ ഗര്‍ഭിണികളുടെ ചുമതല ആര്‍ക്കാണ്?”
“പ്രസവാലയത്തിലെ സേവകര്‍ക്ക്. വിദഗ്ദ്ധ പരിശീലനം ലഭിച്ചവരാണവര്‍.”പര്‍വ്വതേശ്വരന്‍ തുടര്‍ന്നു. “ഒരിക്കല്‍ കുട്ടി ജനിച്ചുകഴിഞ്ഞാല്‍, ആണായാലും പെണ്ണായാലും അതിനെ ആഴ്ചകളോളം മയ്കയില്‍തന്നെ സൂക്ഷിക്കും. അതേസമയം അതിന്‍റെ അമ്മ തിരികെ വീട്ടിലേക്കു പോവും.”
“കുഞ്ഞിനെക്കൂടാതെ?” ശരിക്കും അദ്ഭുതപരതന്ത്രനായ ശിവന്‍ ചോദിച്ചു.
“അതെ.” ഇതൊരു സ്വാഭാവികമായ കാര്യമെന്ന മട്ടില്‍ ചെറുതായൊന്നു മുഖം ചുളിച്ചുകൊണ്ട് പര്‍വ്വതേശ്വരന്‍ പറഞ്ഞു.”ആ കുട്ടിയെ മയ്കയിലെ ഗുരുകുലത്തില്‍ പാര്‍പ്പിക്കും. രാജ്യം കുട്ടികള്‍ക്കായി നിര്‍മ്മിച്ച വിദ്യാലയമാണത്. ഓരോ കുട്ടിക്കും ഒരൊറ്റ രീതിയിലുള്ള വിദ്യാഭ്യാസമാണ് ലഭിക്കുന്നത്. രാജ്യത്ത് ലഭ്യമായ സൗകര്യങ്ങളെല്ലാം ഉപയോഗിച്ചുകൊണ്ടായിരിക്കും ആ കുഞ്ഞ് വളരുക.”
“കുട്ടികളേയും അവരുടെ മാതാപിതാക്കളെയും സംബന്ധിച്ച രേഖകള്‍ അവിടെ സൂക്ഷിക്കാറുണ്ടോ?”
“തീര്‍ച്ചയായും അവര്‍ സൂക്ഷിക്കാറുണ്ട്. പക്ഷേ ആ രേഖകളെല്ലാം പരമരഹസ്യമായിട്ടാണ് സൂക്ഷിച്ചിരിക്കുന്നത്. മയ്കയിലെ രേഖാസൂക്ഷിപ്പുകാരന്‍റെ ചുമതലയിലാണത് സൂക്ഷിച്ചിരിക്കുന്നത്.”
“ഗുരുകുലത്തിലുള്ളവര്‍ക്കോ രാജ്യത്തിന്‍റെ മറ്റു പ്രദേശങ്ങളിലുള്ളവര്‍ക്കോ അതിനെക്കുറിച്ച് അറിയില്ലെന്നല്ലേ അതിനര്‍ത്ഥം?” ശിവന്‍ യുക്തി നിരത്തി. “അങ്ങനെ ഏതു കുലത്തില്‍ ജനിച്ചവനായാലും ബ്രാഹ്മണനെന്നോ ശൂദ്രനെന്നോ ഉള്ള വ്യത്യാസമില്ലാതെ ഗുരുകുലത്തില്‍ ഒരു പോലെയുള്ള പരിഗണനയല്ലേ ലഭിക്കുക?”
“അതെ.” പര്‍വ്വതേശ്വരന്‍ പുഞ്ചിരിച്ചു. ആ സംവിധാനത്തെ പ്രതി അദ്ദേഹം അഭിമാനംകൊണ്ടു. “കുട്ടികള്‍ കൗമാരപ്രായത്തിലെത്തുമ്പോള്‍ അവര്‍ക്ക് സോമരസം നല്കും. അതോടെ എല്ലാ കുട്ടികള്‍ക്കും സമാനമായ അവസരം ലഭിക്കും. പതിനഞ്ചാം വയസ്സില്‍ താരുണ്യത്തിലെത്തുന്നതോടെ അവര്‍ക്ക് വിശദമായ ഒരു പരീക്ഷയുണ്ടാകും. ഈ പരീക്ഷയുടെ ഫലത്തിന്‍റെ അടിസ്ഥാനത്തിലാണ് ഓരോ കുട്ടിക്കും ഏതു വര്‍ണ്ണമാണ് അല്ലെങ്കില്‍ ജാതിയാണ് നല്കേണ്ടത് എന്നു തീരുമാനിക്കുന്നത്. ബ്രാഹ്മണന്‍, ക്ഷത്രിയന്‍, വൈശ്യന്‍, ശൂദ്രന്‍.”
അപ്പോള്‍ കനകഹാല ആ സംഭാഷണത്തിനിടയിലേക്ക് കടന്നു കയറി. “പിന്നെ ഓരോ കുട്ടിക്കും ജാത്യാധിഷ്ഠിതമായ പരിശീലനം നല്കും. അവര്‍ പിന്നെ അവരുടെ വര്‍ണത്തെ പ്രതിനിധീകരിക്കുന്ന നൂല്‍ബന്ധം അണിയുന്നു. ബ്രാഹ്മണര്‍ക്കു വെള്ളനിറത്തിലുള്ളത്, ക്ഷത്രിയര്‍ക്ക് ചുവപ്പ്, വൈശ്യര്‍ക്ക് പച്ച, ശൂദ്രര്‍ക്ക് കറുപ്പ്. തുടര്‍ന്ന് അവരെ ബന്ധപ്പെട്ട വിദ്യാലയങ്ങളിലേക്ക് അയക്കുന്നു.”
“അതുകൊണ്ടാണ് ഇവിടത്തെ ജാതിവ്യവസ്ഥയെ വര്‍ണ്ണാശ്രമമെന്ന് വിളിക്കുന്നത്. അല്ലേ?” ശിവന്‍ ചോദിച്ചു. “വര്‍ണം എന്നാല്‍ നിറം എന്നല്ലേ?”
“അതെ പ്രഭോ.” കനകഹാല പുഞ്ചിരിച്ചു. “താങ്കള്‍ക്ക് നല്ല നിരീക്ഷണപാടവമുണ്ട്.”
കനകഹാലയെ ചൂളിക്കുന്നവിധം നോക്കി പര്‍വ്വതേശ്വരന്‍ തുടര്‍ന്നു “അതെ, ഊഹിക്കാന്‍ വളരെ പ്രയാസമുള്ളൊരു കാര്യം.”
ആ മുള്ളുവെച്ച വര്‍ത്തമാനം അവഗണിച്ച് ശിവന്‍ ചോദിച്ചു “അപ്പോള്‍ അതിനുശേഷം എന്തു സംഭവിക്കും?”
“കുട്ടികള്‍ക്കു പതിനാറു വയസ്സാകുമ്പോള്‍ അവരെ ആവശ്യപ്പെടുന്ന സ്വജാതിയില്‍ പെട്ട മാതാപിതാക്കള്‍ക്ക് നല്കും. ഉദാഹരണത്തിന് ഏതെങ്കിലും ബ്രാഹ്മണരായ മാതാപിതാക്കള്‍ ഒരു കുട്ടിക്കുവേണ്ടി അപേക്ഷ നല്കിയാല്‍ മയ്കയില്‍നിന്നും തിരഞ്ഞെടുക്കുന്ന കുട്ടിയെ ദത്തെടുക്കും. ബ്രാഹ്മണയോഗ്യത നേടുവാനുള്ള പരീക്ഷ വിജയിച്ച കുട്ടിയായിരിക്കും അത്. തുടര്‍ന്ന് ആ കുട്ടി മാതാപിതാക്കള്‍ക്കൊപ്പം അവരുടെ സ്വന്തം കുഞ്ഞിനെപ്പോലെ വളരും.”
“സമൂഹം അങ്ങനെ കുറ്റമറ്റതായിരിക്കും.” ആ സംവിധാനത്തിന്‍റെ ലാളിത്യമാര്‍ന്ന ശോഭ തന്‍റെ മനസ്സിനെ പൊതിഞ്ഞതുപോലെ ശിവന്‍ അതിശയം പൂണ്ടു.”ഓരോ വ്യക്തിക്കും സ്വന്തം കഴിവിന്‍റെ അടിസ്ഥാനത്തില്‍ ഓരോ സ്ഥാനങ്ങള്‍ നല്കപ്പെടുന്നു. ഈ സംവിധാനത്തിന്‍റെ മികവും സത്യസന്ധതയും അദ്ഭുതകരമാണ്!”
“പ്രഭോ, ക്രമേണ സമൂഹത്തില്‍ ഉന്നതകുലത്തിന്‍റെ എണ്ണം വളരെയധികം വര്‍ദ്ധിക്കുന്നതായി കണ്ടു.” ദക്ഷന്‍ അവരുടെ വര്‍ത്തമാനത്തില്‍ ഇടപെട്ടു. “ഈ ലോകത്തിലുള്ള ഏവര്‍ക്കും മികവുനേടാനുള്ള ശേഷിയുണ്ടെന്നല്ലേ അതിനര്‍ത്ഥം. ഒരു കുട്ടിക്ക് വിജയം നേടുവാനുള്ള ന്യായമായ അവസരം ലഭിക്കുന്നു.”
“എങ്കില്‍ ഇതിന്‍റെ പേരില്‍ താഴ്ന്ന ജാതിക്കാര്‍ രാമരാജനെ വളരെ ഇഷ്‍ടപ്പെട്ടു കാണണം?” ശിവന്‍ ചോദിച്ചു. “അദ്ദേഹം അവര്‍ക്ക് വിജയം നേടുവാനുള്ള യഥാര്‍ത്ഥ അവസരമല്ലേ നല്കിയത്?”
“അതെ. അവര്‍ അദ്ദേഹത്തെ സ്നേഹിച്ചു.” പര്‍വ്വതേശ്വരന്‍ പ്രതിവചിച്ചു. “അവരായിരുന്നു അദ്ദേഹത്തിന്‍റെ യഥാര്‍ത്ഥ അനുയായികള്‍. ജയ് ശ്രീരാമന്‍!”
“പക്ഷേ, എനിക്കു തോന്നുന്നത് നിരവധി അമ്മമാര്‍ക്ക് ഉള്ളില്‍ സങ്കടം തോന്നിക്കാണും. ജീവിതത്തില്‍ പിന്നീടൊരിക്കല്‍പോലും കാണാന്‍ അവസരമില്ലാത്തവിധം, ജനിച്ചയുടന്‍ കുഞ്ഞിനെ സ്വമനസ്സാലെ ഉപേക്ഷിക്കുന്ന ഒരു സ്ത്രീയെക്കുറിച്ച് എനിക്ക് സങ്കല്പിക്കാന്‍ പോലുമാവില്ല.”
“പക്ഷേ, അത് ചെയ്യുന്നത് വിശാലമായ നന്മ കാംക്ഷിച്ചുകൊണ്ടല്ലേ.” വിഡ്ഢിത്തമാണെന്നു തോന്നിക്കുന്ന ചോദ്യത്തില്‍ അരിശം പൂണ്ട പര്‍വ്വതേശ്വരന്‍ മുഖം ചുളിച്ചു. “എന്തായാലും ഒരു കുഞ്ഞിനുവേണ്ടി ഏതു സ്ത്രീക്കും അപേക്ഷ നല്കാം. അവരുടെ നിലക്കും സങ്കല്പത്തിനും യോജിച്ച ഒരു കുഞ്ഞിനെ അവര്‍ക്കു ലഭിക്കും. സ്വന്തം പ്രതീക്ഷക്കനുസൃതമല്ലാത്ത ഒരു കുഞ്ഞിനെ ലഭിക്കുന്നതില്‍പരം മോശപ്പെട്ട ഒരു കാര്യം ഒരു സ്ത്രീയെ സംബന്ധിച്ചിടത്തോളം വേറെയില്ല.”
പര്‍വ്വതേശ്വരന്‍റെ വിശദീകരണം കേട്ടപ്പോള്‍ ശിവന്‍ പരിഹാസത്തോടെ മുഖം ചുളിച്ചു. പക്ഷേ അദ്ദേഹത്തെ വാദം തുടരാന്‍ അനുവദിച്ചു “ഉന്നതജാതിക്കാരായ ബ്രാഹ്മണരെപ്പോലുള്ളവര്‍ക്ക് രാമന്‍റെ ഈ നടപടിയില്‍ അസന്തുഷ്‍ടി തോന്നിക്കാണുമെന്ന് ഞാന്‍ കരുതുന്നു. അധികാരകേന്ദ്രത്തിന്മേലുള്ള നിയന്ത്രണം അവര്‍ക്കു നഷ്‍ടപ്പെട്ടില്ലേ.”
“അതെ.” ദക്ഷന്‍ പറഞ്ഞു. “പല ഉന്നത ജാതിക്കാരും രാമന്‍റെ പരിഷ്കാരങ്ങളെ എതിര്‍ത്തു. ബ്രാഹ്മണര്‍ മാത്രമല്ല, ക്ഷത്രിയരും വൈശ്യരും അങ്ങനെ ചെയ്തു. അവരെ പരാജയപ്പെടുത്തുവാന്‍ ശ്രീരാമദേവന് മഹായുദ്ധം തന്നെ ചെയ്യേണ്ടിവന്നു. അന്ന് പരാജയപ്പെട്ടവരില്‍നിന്നും അതിജീവിച്ചവരാണ് ഇന്നു കാണുന്ന ചന്ദ്രവംശികള്‍.”
“അപ്പോള്‍ നിങ്ങള്‍ തമ്മിലുള്ള അഭിപ്രായവ്യത്യാസത്തിന് അത്രത്തോളം പഴക്കമുണ്ട്?”
“ഉണ്ട്.” ദക്ഷന്‍ പറഞ്ഞു. “ചന്ദ്രവംശികള്‍ അഴിമതിക്കാരും ഉപദ്രവകാരികളുമാണ്. ധാര്‍മ്മികതയില്ല, സത്യസന്ധതയില്ല. എല്ലാ പ്രശ്നങ്ങളുടെയും ഉറവിടമാണവര്‍. രാമരാജന്‍ വളരെ ദയാലുവായിപ്പോയെന്ന് ഞങ്ങള്‍ക്കു തോന്നുന്നു. അദ്ദേഹം അവരെ പൂര്‍ണ്ണമായി നശിപ്പിച്ചു കളയേണ്ടതായിരുന്നു. പക്ഷേ, അദ്ദേഹം അവര്‍ക്കു മാപ്പുകൊടുത്തുകൊണ്ട് അവരെ ജീവിക്കാനനുവദിച്ചു. യഥാര്‍ത്ഥത്തില്‍ ചന്ദ്രവംശികള്‍ രാമന്‍റെ ജന്മസ്ഥലം -അയോദ്ധ്യ- കൈയടക്കിവെച്ചിരിക്കുന്നതുകാണുമ്പോള്‍ ഞങ്ങള്‍ അവഹേളിക്കപ്പെടുന്നതായി തോന്നുന്നു!”
ഇതിനോട് ശിവന് പ്രതികരിക്കാന്‍ കഴിയുന്നതിനുമുന്‍പേ പുതിയ പ്രഹാരത്തിന്‍റെ മണി മുഴങ്ങി. അടുത്ത സമയജന്മത്തെ വരവേല്ക്കുന്നതിനു മുന്നോടിയായി എല്ലാവരും തിടുക്കപ്പെട്ട് പ്രാര്‍ത്ഥനചൊല്ലി. ശിവന്‍ ഉടനെ ജനലിനു നേര്‍ക്കു നോക്കി. അവന്‍റെ മുഖത്ത് പ്രതീക്ഷയുടെ ഭാവം തെളിഞ്ഞു.
ശിവന്‍റെ ഭാവം നിരീക്ഷിച്ച ദക്ഷന്‍ പുഞ്ചിരിച്ചു. “പ്രഭോ, നമുക്കിപ്പോള്‍ ഉച്ചഭക്ഷണത്തിനു പിരിയാം. ഇന്ന് താങ്കള്‍ക്ക് മറ്റെന്തെങ്കിലും കാര്യമുണ്ടെങ്കില്‍ നമ്മുടെ സംഭാഷണം നാളെ തുടരാം.”
പര്‍വ്വതേശ്വരന്‍ അത് അംഗീകരിക്കാത്തതുപോലെ ദക്ഷനെ നോക്കി. ചക്രവര്‍ത്തി എന്താണ് ചെയ്യാന്‍ ശ്രമിച്ചുകൊണ്ടിരിക്കുന്നതെന്ന് അദ്ദേഹത്തിന് കൃത്യമായി അറിയാമായിരുന്നു.
“മഹാരാജന്‍ അതായിരിക്കും നല്ലത്.” ശിവന്‍ പുഞ്ചിരിച്ചു. “എന്‍റെ മുഖം കാര്യങ്ങള്‍ അത്രയ്ക്ക് വെളിപ്പെടുത്തുന്ന വിധത്തിലുള്ളതാണോ?”
“അതെ പ്രഭോ. പക്ഷേ, അത് അങ്ങക്കു ലഭിച്ച അനുഗ്രഹമാണ്. സത്യസന്ധതയേക്കാള്‍ മികച്ചതൊന്ന് മെലൂഹയിലില്ല. അങ്ങേക്ക് പോകാം. നാളെ രാവിലെ നമുക്ക് വീണ്ടും ഒത്തുകൂടാമല്ലോ?”
ദക്ഷനോട് അളവറ്റ നന്ദി പ്രകാശിപ്പിച്ച ശേഷം ശിവന്‍ നന്തിയോടൊപ്പം പുറത്തേക്കിറങ്ങി.

ശിവന്‍ ആ വേലിക്കടുത്തേക്ക് ചെന്നത് ആവേശത്തോടെയും അല്പം വിറയലോടെയുമാണ്. ഉദ്യാനത്തിന്‍റെ ദിശയില്‍നിന്നും ഡോലക്കിന്‍റെ ശബ്‍ദംകേട്ടയുടനെ ശിവന്‍ നന്തിയെ ഉച്ചഭക്ഷണത്തിനായി അതിഥിമന്ദിരത്തിലേക്കു വിട്ടു. അവന് ഒറ്റയ്ക്കിരിക്കണമെന്നു തോന്നി. ആ വേലിയുടെ പിന്നില്‍ ചെന്നു നിന്നപ്പോള്‍ ഗുരുജിയും കൃതികയും ശ്രദ്ധാപൂര്‍വ്വം നോക്കിക്കൊണ്ടിരിക്കേ സതി നൃത്തം ചെയ്യുന്നത് അവന്‍ കണ്ടു. അതുകണ്ട് അവന്‍ ആനന്ദത്തിന്‍റെ നെടുവീര്‍പ്പിട്ടു.
“ശിവന്‍ അങ്ങയെ വീണ്ടും കണ്ടതില്‍ സന്തോഷം.” ഔപചാരികമായി നമസ്തേ പറഞ്ഞുകൊണ്ട് ഗുരുജി എഴുന്നേറ്റുനിന്നു.
“സന്തോഷമെല്ലാം എനിക്കാണ് ഗുരുജി.” എന്നു പറഞ്ഞുകൊണ്ട് ആദരസൂചകമായി ശിവന്‍ ഗുരുജിയുടെ കാല്‍ തൊട്ടുവന്ദിച്ചു.
തറയില്‍ ഉറ്റുനോക്കിക്കൊണ്ട് അല്പം അകലെയായി സതി നില്പുണ്ടായിരുന്നു. “അങ്ങയുടെ നൃത്തം എന്‍റെ മനസ്സില്‍നിന്ന് എനിക്ക് നീക്കം ചെയ്യാനായില്ല.” കൃതിക ആവേശപൂര്‍വ്വം പറഞ്ഞു.
അഭിനന്ദനം കേട്ടപ്പോള്‍ ശിവന്‍റെ മുഖം തുടുത്തു. “ഓ, അതത്രയ്ക്ക് മികച്ചതൊന്നുമായിരുന്നുമില്ല.”
“ഓ, അങ്ങിപ്പോള്‍ അഭിനന്ദനം തേടി നടക്കുകയല്ലേ.” കൃതിക കളിയാക്കി.
“കഴിഞ്ഞദിവസം നമ്മള്‍ നിര്‍ത്തിയിടത്തുനിന്ന് തുടങ്ങുകയാണ് നല്ലതെന്ന് എനിക്കു തോന്നുന്നു.” സതിയുടെ നേര്‍ക്ക് തിരിഞ്ഞുകൊണ്ട് ശിവന്‍ പറഞ്ഞു. “നിന്‍റെ അദ്ധ്യാപകനോ ഗുരുവോ ആകണമെന്ന് എനിക്കില്ല. എനിക്ക് നിന്‍റെ നൃത്തം കാണാന്‍ മാത്രമാണ് ആഗ്രഹം.”
ആ വിചിത്രമായ അസ്വസ്ഥത ഒരിക്കല്‍കൂടി തന്നിലേക്ക് മടങ്ങിവരുന്നതുപോലെ സതിക്കുതോന്നി. ശിവനോടു സംസാരിക്കുമ്പോള്‍ താന്‍ നിയമം ലംഘിക്കുകയാണെന്ന് എന്തുകൊണ്ടാണ് സതിക്കു തോന്നുന്നത്? മാന്യമായ അകലം പാലിച്ച് പുരുഷന്മാരോട് സംസാരിക്കുവാന്‍ അവള്‍ക്ക് അനുവാദമുണ്ട്. അതില്‍ അവള്‍ക്കെന്തിന് കുറ്റബോധം തോന്നണം?
“ഞാനെന്‍റെ കഴിവിന്‍റെ പരമാവധി ശ്രമിക്കാം.” സതി ഔപചാരികമായി പറഞ്ഞു. “എങ്ങനെ നൃത്തം മികവുറ്റതാക്കാമെന്ന കാര്യത്തില്‍ താങ്കളുടെ അഭിപ്രായങ്ങള്‍ എന്‍റെ കഴിവു വര്‍ദ്ധിപ്പിക്കും. താങ്കളുടെ നൃത്തം ചെയ്യാനുള്ള കഴിവിനെ ഞാന്‍ ബഹുമാനിക്കുന്നു.”
ബഹുമാനം? എന്തുകൊണ്ട് ബഹുമാനം? എന്തുകൊണ്ട് പ്രണയിച്ചുകൂടാ?
ശിവന്‍ ഭവ്യതയോടെ പുഞ്ചിരിച്ചു. ഈ സന്ദര്‍ഭത്തില്‍ എന്തൊക്കെ പറഞ്ഞാലും അതൊക്കെ ആ നിമിഷങ്ങളെ മോശമാക്കുമെന്ന് ശിവനു തോന്നി.
നെടുതായൊന്ന് നിശ്വസിച്ചശേഷം അംഗവസ്ത്രം അരയില്‍ ചുറ്റിക്കെട്ടി അവള്‍ നടരാജഭാവത്തില്‍ നിലകൊണ്ടു. ഭൂമി മാതാവ് അതിന്‍റെ ശക്തി അവളിലേക്ക് പകരുന്നതായി തോന്നിയ ശിവന്‍ പുഞ്ചിരിച്ചു.
താന്‍ നിലകൊള്ളുന്ന ഭൂമിയില്‍ നിന്നും ഊര്‍ജ്ജമുള്‍ക്കൊണ്ടുകൊണ്ട് സതി നൃത്തമാരംഭിച്ചു. അവള്‍ ശരിക്കും മികവ് കൈവരിച്ചുകഴിഞ്ഞിരുന്നു. ഭാവങ്ങള്‍ അവളിലൂടെ കടന്നുവരുന്നതായി കാണപ്പെട്ടു. സാങ്കേതികമേന്മ എല്ലായ്പ്പോഴും അവളിലുണ്ടായിരുന്നു. എന്നാല്‍ വികാരം അവളുടെ നൃത്തത്തെ ഉന്നതനിലയിലേക്കു നയിച്ചു. സ്വപ്നസദൃശമായ ഒരു യാഥാര്‍ത്ഥ്യം തന്നെ കീഴടക്കുന്നതായി ശിവനു തോന്നി. നൃത്തച്ചുവടുകളിലൂടെ മുന്നേറിയപ്പോള്‍ സതി ശിവനുമേല്‍ ഒരു കാന്തവലയം തീര്‍ക്കുകയായിരുന്നു. സതി തന്‍റെ നൃത്തത്തിലൂടെ തേടിയിരുന്ന പുരുഷന്‍ താനാണെന്ന് അല്പനിമിഷത്തേക്ക് ശിവനു തോന്നി. അവസാനം അവള്‍ നൃത്തമവസാനിപ്പിച്ചപ്പോള്‍ കാഴ്ച്ചക്കാര്‍ അവരറിയാതെ തന്നെ കൈയ്യടിച്ചുപോയി.
“കുമാരിയുടെ നൃത്തത്തില്‍ ഏറ്റവും മികവുറ്റതാണ് ഞാനിപ്പോള്‍ കണ്ടത്.” ഗുരുജി അഭിമാനത്തോടെ പറഞ്ഞു.
“നന്ദി ഗുരോ.” സതി അദ്ദേഹത്തെ വണങ്ങിക്കൊണ്ടു പറഞ്ഞു. പിന്നെ അവള്‍ പ്രതീക്ഷാപൂര്‍വ്വം ശിവനെ നോക്കി.
“ഗംഭീരമായിരുന്നു.” ശിവന്‍ അതിശയഭാവത്തില്‍ പറഞ്ഞു. “അതിമനോഹരം. നിന്‍റെയുള്ളില്‍ നൃത്തം ഉണ്ടെന്ന് ഞാന്‍ പറഞ്ഞില്ലേ?”
“ആക്രമണത്തിന്‍റെ നിമിഷത്തില്‍ എനിക്കതു ശരിക്കുചെയ്യുവാന്‍ കഴിഞ്ഞില്ലെന്ന് ഞാന്‍ കരുതുന്നു.” സതി വിമര്‍ശനരൂപേണ പറഞ്ഞു.
“ഭവതി വല്ലാതെ ആത്മവിമര്‍ശനം നടത്തുന്നു.” ശിവന്‍ അവളെ ആശ്വസിപ്പിച്ചു. “അത് ചെറിയൊരു അബദ്ധം മാത്രം. കൈത്തണ്ട് പിടിച്ചപ്പോള്‍ ഉണ്ടായ ഒരു തകരാറ്. അത് ഭവതിയുടെ അടുത്ത ചുവടിനെ ചെറുതായി ബാധിച്ചു.” പൊടുന്നനെ ചാടിയെഴുന്നേറ്റുകൊണ്ട് ശിവന്‍ തുടര്‍ന്നു “ഞാനത് കാണിച്ചുതരാം.”
സതിയുടെ അടുത്തെത്തിയ ശിവന്‍ അവളുടെ കൈത്തണ്ട് പിടിച്ച് ശരിയായ രീതിയില്‍വെച്ചു. ഭയം കൊണ്ട് സതി ഞെളിപിരികൊണ്ടു. കൃതികയും ഗുരുജിയും സ്തംഭിച്ചുപോയി. എന്തോ അപകടം നടന്നിരിക്കുന്നുവെന്ന് ശിവന് മനസ്സിലായി.
“ഞാന്‍ ഖേദിക്കുന്നു, ക്ഷമിക്കണം.” ആത്മാര്‍ത്ഥമായ ദുഃഖത്തോടെ ശിവന്‍ പറഞ്ഞു. “കൈത്തണ്ട് എങ്ങനെയാണ് പിടിക്കേണ്ടതെന്ന് കാണിച്ചുതരാന്‍ ശ്രമിക്കുകയായിരുന്നു ഞാന്‍.”
സതി ശിവനെത്തന്നെ തുറിച്ചുനോക്കി, നിശ്ചലയായി നിന്നു.
ഗുരുജിക്കാണ് ആദ്യം പരിസരബോധമുണ്ടായത്. ശിവന്‍ ശുദ്ധീകരണപ്രക്രിയക്ക് വിധേയനാകണമെന്ന് അദ്ദേഹത്തിനു മനസ്സിലായി. “ശിവന്‍, അങ്ങ് പുരോഹിതന്‍റെ അടുത്തുപോകണം. ശുദ്ധീകരണം വേണമെന്ന് അദ്ദേഹത്തോടു പറയുക. പകല്‍ അസ്തമിക്കുന്നതിനുമുന്‍പ് അവിടെ ചെല്ലണം.”
“എന്ത്? എന്താണീ ശുദ്ധീകരണം? എന്തിനാണ് ഞാനത് ചെയ്യുന്നത്?”
“ശുദ്ധീകരണത്തിനുപോകൂ, ശിവന്‍.” പ്രൗഢമായ കണ്ണുകളില്‍ നിന്ന് കണ്ണീരൊഴുക്കിക്കൊണ്ട് സതി പറഞ്ഞു. “അങ്ങേക്കെന്തെങ്കിലും സംഭവിച്ചാല്‍ ഞാനെന്‍റെ ആത്മാവിന് മാപ്പു നല്കുകയില്ല.”
“എനിക്കൊന്നും സംഭവിക്കുകയില്ല! നോക്ക്, നിന്നെ തൊട്ടുകൊണ്ട് ഞാന്‍ എന്തെങ്കിലും നിയമം ലംഘിച്ചിട്ടുണ്ടെങ്കില്‍ ഞാന്‍ നിര്‍വ്യാജം ഖേദിക്കുന്നു. ഞാനത് ആവര്‍ത്തിക്കുകയില്ല. നമുക്കിത് വലിയൊരു വിഷയമാക്കാതിരിക്കാം.”
“അതൊരു വലിയ വിഷയംതന്നെയാണ്.” സതി ആക്രോശിച്ചു.
സതിയുടെ പ്രതികരണത്തിന്‍റെ തീവ്രത ശിവന്‍റെ നിയന്ത്രണം തെറ്റിച്ചു.
എന്തിനാണീ നിസ്സാരകാര്യം വല്ലാതെ ഊതിപ്പെരുപ്പിക്കുന്നത്?
കൃതിക സതിയുടെ അടുത്ത് വന്നെങ്കിലും അവളെ തൊടാതിരിക്കുവാന്‍ പ്രത്യേകം ശ്രദ്ധിച്ചുകൊണ്ട്, ഇങ്ങനെ മന്ത്രിച്ചു. “കുമാരി, നമുക്ക് തിരിച്ചുപോകാം.”
“വേണ്ട, വേണ്ട ദയവായി നില്ക്കൂ.” ശിവന്‍ അപേക്ഷിച്ചു. “ഞാന്‍ നിന്നെ തൊടുകയില്ല, ഉറപ്പ്.”
നിസ്സഹായതയും നിരാശയും നിറഞ്ഞ ഭാവത്തോടെ സതി തിരിച്ചുനടന്നു. കൃതികയും ഗുരുജിയും അവളെ പിന്‍തുടര്‍ന്നു. വേലിപ്പടര്‍പ്പിന്‍റെ അടുത്തെത്തിയപ്പോള്‍ അവള്‍ തിരിഞ്ഞുനിന്ന് ശിവനോട് ഒരിക്കല്‍കൂടി അപേക്ഷിച്ചു “ദയവുചെയ്ത് അസ്തമിക്കുന്നതിനുമുന്‍പ് ശുദ്ധീകരണത്തിനു പോകൂ.”
ശിവന്‍റെ മുഖത്തെ ദുര്‍ഗ്രാഹ്യമായ കലാപം വായിച്ചെടുത്ത ഗുരുജി അവനെ ഇങ്ങനെ ഉപദേശിച്ചു “അവള്‍ പറയുന്നത് ശ്രദ്ധിക്കൂ ശിവന്‍. അങ്ങയുടെ നന്മയ്ക്കുവേണ്ടിയാണ് അവളത് പറയുന്നത്.”

“എന്തൊരസംബന്ധം!” അസ്വസ്ഥമായ ചിന്തകള്‍ അവന്‍റെ കഠിനമായ പരിശ്രമങ്ങളെ ഭേദിച്ചുകൊണ്ട് നിശ്ശബ്‍ദമായി ആ നിര്‍ദ്ദേശം അംഗീകരിച്ചപ്പോള്‍ ശിവന്‍ അലറി. രാജകൊട്ടാരത്തിലെ അതിഥി മന്ദിരത്തിലുള്ള കിടപ്പറയില്‍ വിശ്രമിക്കുകയായിരുന്നു ശിവന്‍. അവന്‍ ശുദ്ധീകരണത്തിനു വിധേയനായിട്ടില്ലായിരുന്നു. ആ ആചാരമെന്താണെന്ന് അന്വേഷിക്കുവാന്‍പോലും ശിവന്‍ മെനക്കെട്ടില്ല.
സതിയെ തൊട്ടതിന്‍റെ പേരില്‍ ഞാനെന്തിന് ശുദ്ധീകരിക്കപ്പെടണം? ശിഷ്‍ടകാലം മുഴുവനും കഴിയാവുന്ന വിധത്തിലെല്ലാം അവളെ തൊട്ടുകൊണ്ട് ജീവിക്കാനാണെനിക്കിഷ്‍ടം. അങ്ങനെയെങ്കില്‍ ദിവസേന ഞാന്‍ ശുദ്ധീകരണത്തിന് വിധേയനാകേണ്ടിവരില്ലേ? അപഹാസ്യം!
അന്നേരം അസ്വസ്ഥമാക്കുന്ന ഒരു ചിന്ത ശിവന്‍റെ മനസ്സിലേക്കു കടന്നുവന്നു.
ഞാനാണോ ഇതിനെല്ലാം കാരണക്കാരന്‍? വര്‍ണ്ണഭേദം സൂചിപ്പിക്കുന്ന അടയാളങ്ങളില്ലാത്തതിനാല്‍ എനിക്കവളെ തൊടാന്‍ പാടില്ലെ? അധമവര്‍ഗ്ഗത്തില്‍പെട്ട കിരാതനോ ഞാന്‍?
“ഇല്ല അത് സത്യമാകാന്‍ വഴിയില്ല.” ശിവന്‍ സ്വയം മന്ത്രിച്ചു. “സതി അങ്ങനെ ചിന്തിക്കുകയില്ല. അവളൊരു നല്ല സ്ത്രീയാണ്.”
പക്ഷേ, അത് സത്യമാണെങ്കിലോ? ഞാന്‍ നീലകണ്ഠനാണെന്ന് ഒരുപക്ഷേ, അവള്‍ അറിയുകയാണെങ്കില്‍..