അധ്യായം അഞ്ച്
ബ്രഹ്മഗോത്രം

കൊട്ടാരംവക അതിഥിമന്ദിരത്തിലെ തഴച്ചുനില്ക്കുന്ന ഉദ്യാനത്തിലൂടെ ഉലാത്തുകയായിരുന്നു ശിവന്‍. കനകഹാല ഏര്‍പ്പാടുചെയ്ത വിദഗ്ദ്ധനായ സഹായിയുടെ സഹായത്തോടെ ശിവന്‍റെ സാധനങ്ങള്‍ നന്തി ആ അതിഥിമന്ദിരത്തില്‍ എത്തിച്ചിരുന്നു. ചുവപ്പുംവെളുപ്പും പനിനീര്‍പ്പൂക്കള്‍ ചുറ്റും പൂത്തുനില്ക്കുന്ന തട്ട് കാണാവുന്നവിധം ഉയര്‍ന്നു നില്ക്കുന്ന ഒരു നീളന്‍ ഇരിപ്പിടത്തില്‍ ശിവന്‍ ഇരുന്നു. ആ വിശാലമായ ഉദ്യാനത്തിലൂടെ സഞ്ചരിച്ച ഇളംകാറ്റ് അവന്‍റെ മുഖത്ത് പുഞ്ചിരി ഉണര്‍ത്തി. അപരാഹ്നത്തിന്‍റെ ആരംഭമായിരുന്നു. ഉദ്യാനം ഒഴിഞ്ഞുകിടന്നു. രാവിലെ ചക്രവര്‍ത്തിയുമായി സംസാരിച്ച വിഷയങ്ങളിലേക്ക് ശിവന്‍റെ ചിന്തകള്‍ ഇടയ്ക്കിടെ മടങ്ങിപൊയ്ക്കൊണ്ടിരുന്നു. ദക്ഷന്‍റെ നിയന്ത്രിതമായ പ്രതികരണത്തിനിടയിലും തന്‍റെ നീലകണ്ഠം മെലൂഹന്മാര്‍ക്ക്, എന്തിന്, ചക്രവര്‍ത്തിക്കുപോലും എത്രത്തോളം പ്രധാനപ്പെട്ടതാണെന്ന് ശിവന് മനസ്സിലാക്കുവാന്‍ സാധിച്ചിരുന്നു. നീലകണ്ഠന്‍ എന്ന ഐതിഹ്യം, അല്ലെങ്കില്‍ എന്താണോ അത്, കാശ്മീരിലെ ചെറിയൊരു വിഭാഗത്തിനുവേണ്ടി മാത്രമുള്ളതായിരുന്നില്ല. ചക്രവര്‍ത്തി അത് വളരെ ഗൗരവമായി എടുത്തിട്ടുണ്ടെങ്കില്‍, മെലൂഹയിലെ ജനങ്ങള്‍ക്കെല്ലാം നീലകണ്ഠന്‍റെ സഹായം ആവശ്യമായി വരും.
പക്ഷേ, ഇവര്‍ക്ക് എന്ത് സഹായമാണ് വേണ്ടത്? നമ്മളേക്കാള്‍ എത്രയോ പരിഷ്കൃതരായ ആളുകളാണിവര്‍.
ഡോലക്ക് എന്ന വാദ്യോപകരണത്തിന്‍റെയും നര്‍ത്തകിമാര്‍ അണിയുന്ന ചിലങ്കകളുടെയും ശബ്‍ദം അവനെ ആലോചനയില്‍നിന്നുണര്‍ത്തി. ഉദ്യാനത്തില്‍ ആരോ നൃത്തം പരിശീലിക്കുന്നതുപോലെ അവനു തോന്നി. ഒരു വേലി ആ നടനകേന്ദ്രത്തെ ആ ഉദ്യാനത്തില്‍നിന്നും വേറിട്ടു നിര്‍ത്തി. നൃത്തത്തോട് വളരെ ആവേശം പുലര്‍ത്തുന്ന ശിവന്‍, ആ വാദ്യത്തിന്‍റെ നാദം കേട്ടയുടന്‍ സാധാരണഗതിയില്‍ നൃത്തം ചവിട്ടേണ്ടതാണ്. എന്നാല്‍ അയാളുടെ മനസ്സ് മറ്റൊരു കാര്യത്തില്‍ വ്യാപരിച്ചിരിക്കുകയായിരുന്നു. നൃത്തം ചെയ്തിരുന്ന സംഘത്തില്‍നിന്നും ചില വാക്കുകള്‍ അവിടേക്കു കടന്നുവന്നു.
“അല്ല കുമാരി, ഭവതി മനസ്സിനെ തുറന്നുവിടണം.” ഒരു പുരുഷശബ്‍ദം പറഞ്ഞു. “ഭവതി ചെയ്യുന്നത് ഒരു പ്രവൃത്തിയല്ല. നൃത്തം ആസ്വദിച്ചു ചെയ്യണം. നടനം ശരീരത്തിലൂടെ ഒഴുകിവന്ന് വൈകാരികമായ ഒരനുഭൂതിയായി മാറണം. അതിനുപകരം ഭവതി ആ നൃത്തച്ചുവടുകള്‍ ഓര്‍മ്മിച്ചെടുക്കുവാന്‍ കഠിനാദ്ധ്വാനം ചെയ്യുകയാണ്.”
മറ്റൊരു സ്ത്രീശബ്‍ദം അതിനിടയ്ക്കു കയറിവന്നു. “കുമാരി, ഗുരുജി പറയുന്നത് ശരിയാണ്. ഭവതി നൃത്തംചെയ്യുന്നത് ശരിയായ രീതിയിലാണെങ്കിലും അത് സ്വയം ആസ്വദിക്കുന്നില്ല. ഭവതിയുടെ മുഖത്ത് വല്ലാത്ത ഏകാഗ്രത പ്രത്യക്ഷപ്പെടുന്നു. മനസ്സ് അല്പം അയച്ചുകൊടുക്കുക.”
“ഞാന്‍ ചുവടുകള്‍ ശരിയാക്കട്ടെ. അപ്പോള്‍ എനിക്ക് നൃത്തം ആസ്വദിക്കാന്‍ കഴിയും.”
അവസാനം കേട്ട ശബ്‍ദം ശിവന്‍റെ ശരീരത്തിലെ രോമങ്ങളെ എഴുന്നു നിര്‍ത്തി. അത് അവളായിരുന്നു. സതി. അവന്‍ തല്‍ക്ഷണം ചാടിയെഴുന്നേറ്റ് ആ ശബ്‍ദം കേട്ടിടത്തേക്ക് നടന്നു. വേലിക്കുപിറകില്‍ എത്തിയപ്പോള്‍, ചെറിയൊരു തട്ടില്‍നിന്നുകൊണ്ട് സതി നൃത്തംചെയ്യുന്നത് അവന്‍ കണ്ടു. നൃത്തത്തിലെ ചുവടുകളോരോന്നും വെക്കുന്നതിനിടയില്‍ അവളുടെ കൈകള്‍ കാര്‍ക്കശ്യത്തോടെ ഉയരുകയും താഴുകയും ചെയ്യുന്നത് അവന്‍ ശ്രദ്ധിച്ചു. ചുവടുകള്‍ക്കനുസരിച്ച് ആദ്യം ഇടത്തോട്ടും പിന്നെ വലത്തോട്ടുമായിരുന്നു അവളുടെ ചലനങ്ങള്‍. ആകൃതിയൊത്ത ജഘനം ഒരുവശത്തേക്ക് ചായ്ച്ച് കൈകള്‍ അരക്കെട്ടിലുറപ്പിച്ച് തന്‍റെ നടനഭാവം പ്രസരിപ്പിക്കുവാന്‍ അവള്‍ ശ്രമിച്ചു. ഒരിക്കല്‍കൂടി അവന്‍ അവളുടെ മായാവലയത്തിലകപ്പെട്ടു. 
എങ്കിലും ഒരുകാര്യം ശിവന്‍ ശ്രദ്ധിച്ചു. സതിയുടെ ചുവടുകള്‍ ശരിയായിരുന്നുവെങ്കിലും ഗുരുജി പറഞ്ഞതിലും കാര്യമുണ്ടായിരുന്നു. യാന്ത്രികമായ ഒരു രീതിയിലായിരുന്നു അവളുടെ ചലനങ്ങള്‍. നൈസര്‍ഗ്ഗികതയുള്ള ഒരു നര്‍ത്തകിയുടെ കലവറയില്ലാത്ത സമര്‍പ്പണം അവളുടെ ചലനങ്ങളിലില്ലായിരുന്നു. ആ നടനകഥയില്‍ പറഞ്ഞിരുന്ന നിര്‍വൃതിയുടെയും രോഷത്തിന്‍റെയും ഭാവങ്ങള്‍ അവളുടെ ചലനങ്ങളിലില്ലായിരുന്നു. ഒരു കഴിവുറ്റ നര്‍ത്തകിയില്‍നിന്നും വ്യത്യസ്തമായി സതി ആ നൃത്ത വേദി പൂര്‍ണ്ണമായും ഉപയോഗിക്കുന്നില്ലായിരുന്നു. അവളുടെ ചുവടുകള്‍ ചെറുതായിരുന്നതിനാല്‍ അവളുടെ ചലനങ്ങള്‍ വേദിയുടെ നടുവില്‍ മാത്രം ഒതുങ്ങിനിന്നു.
നൃത്തം പഠിപ്പിച്ചിരുന്ന ഗുരു അവളുടെ നേരെ എതിര്‍വശത്ത് ഇരിപ്പുണ്ടായിരുന്നു. സതിക്ക് താളമൊരുക്കുന്നതിനായി അയാള്‍ ഒരു ഡോലക്കില്‍ കൊട്ടിക്കൊണ്ടിരുന്നു. അയാളുടെ വലതുവശത്തായി സതിയുടെ തോഴി കൃതിക ഇരിപ്പുണ്ടായിരുന്നു. ഗുരുവാണ് ശിവനെ ആദ്യം കണ്ടത്. അയാള്‍ ഉടനെ എഴുന്നേറ്റു നിന്നു. അപ്പോള്‍ സതിയും കൃതികയും അങ്ങോട്ടുനോക്കി. നേരെ മുന്നില്‍ നില്ക്കുന്ന ശിവനെക്കണ്ട് അവര്‍ അദ്ഭുതപ്പെട്ടു. സതിയെപ്പോലെ കൃതികക്ക് തന്‍റെ അദ്ഭുതം അടക്കിവെക്കാനായില്ല. “ശിവന്‍?” അവളുടെ വായില്‍നിന്നും ആ വിളി പുറത്തുവന്നു.
തന്‍റെ സ്വതസിദ്ധമായ നിയന്ത്രിതഭാവത്തോടെ ആത്മാര്‍ത്ഥമായി സതി ചോദിച്ചു “സുഖം തന്നെയല്ലേ ശിവന്‍? താങ്കള്‍ക്ക് എന്‍റെ സഹായം ആവശ്യമുണ്ടോ?”
“നിനക്ക് സുഖമാണോ? എനിക്കുനിന്നെ കാണാത്തതില്‍ വിഷമമുണ്ട്. നീ ഒരിക്കലും പുഞ്ചിരിക്കുകയില്ലേ?”
ശിവന്‍ സതിയെത്തന്നെ ഉറ്റുനോക്കി. വാക്കുകള്‍ അവന്‍റെ മനസ്സിലൂടെയാണ് ഓടിനടന്നത്, അല്ലാതെ ചുണ്ടിലൂടെയല്ല. പ്രതികരണത്തിനായി കൃതിക മന്ദഹസിച്ചുക്കൊണ്ട് സതിയെ നോക്കി. കൂടുതല്‍ ഗൗരവം പൂണ്ട് സതി ഭവ്യതയോടെ ആവര്‍ത്തിച്ചു “എനിക്ക് ഏതെങ്കിലും വിധത്തില്‍ താങ്കളെ സഹായിക്കുവാന്‍ കഴിയുമോ ശിവന്‍?”
“വേണ്ട, വേണ്ട, എനിക്കൊരു സഹായവും ആവശ്യമില്ല.”യാഥാര്‍ത്ഥ്യം തന്‍റെ ബോധമണ്ഡലത്തിലേക്കു പതുക്കെ കടന്നുവരുന്നത് മനസ്സിലാക്കിയ ശിവന്‍ പറഞ്ഞു. “ഞാനീ പ്രദേശത്തു വെറുതെ വന്നതാണ്. അപ്പോഴാണ് നിന്‍റെ നൃത്തം കേട്ടത്. അതായത് നിങ്ങളുടെ സംഭാഷണം. നിന്‍റെ നൃത്തച്ചുവടുകള്‍ കേള്‍ക്കാന്‍ തക്കവണ്ണം അത്ര ഉച്ചത്തിലായിരുന്നില്ല. നിന്‍റെ നൃത്തത്തിന് കൃത്യതയുണ്ട്. യഥാര്‍ത്ഥത്തില്‍ സാങ്കേതികമായി അതു കൊള്ളാം…..”
കൃതിക ഇടക്കുകയറി “നിങ്ങള്‍ക്ക് അല്പം നൃത്തം അറിയാമെന്നുണ്ടോ?”
“ഓ, അത്രക്കൊന്നുമില്ല. അല്പം.” പുഞ്ചിരിയോടെ കൃതികക്ക് മറുപടി നല്കിയശേഷം അവന്‍ തിടുക്കപ്പെട്ട് സതിയുടെ നേര്‍ക്കു തിരിഞ്ഞു. “എന്നോടു ക്ഷമിക്കണം സതി, പക്ഷേ, ഗുരുജി പറയുന്നത് ശരിയാണ്. നീ എല്ലാം ചിട്ടപ്പടിയാണ് ചെയ്യുന്നത്. ഞങ്ങളുടെ നാട്ടില്‍ പറയുന്നതുപോലെ നിന്‍റെ മുദ്രകളും ക്രിയകളും സാങ്കേതികമായി വളരെ കൃത്യമാണ്. പക്ഷേ, അതിന് ഭാവത്തിന്‍റെ അകമ്പടിയില്ല. ഭാവരഹിതമായ നൃത്തം ആത്മാവില്ലാത്ത ശരീരം പോലെയാണ്. ഒരു നര്‍ത്തകിയുടെ ഭാവം അവള്‍ക്കൊപ്പം ചേരുമ്പോള്‍ അവള്‍ക്കു ചുവടുകള്‍ ഓര്‍ക്കേണ്ട കാര്യമില്ല. ചുവടുകള്‍ താനേ വന്നുകൊള്ളും. പഠിച്ചെടുക്കാന്‍ കഴിയാത്ത ഒന്നാണു ഭാവം. ഹൃദയത്തിനുള്ളില്‍ ഇടമുണ്ടെങ്കില്‍ ഭാവം അതിന്നകത്തേക്ക് താനേ വന്നുകൊള്ളും.”
ഒരുവാക്കുപോലും പറയാതെ സതി ക്ഷമാപൂര്‍വ്വം ശിവന്‍ പറയുന്നത് ശ്രദ്ധിച്ചുകൊണ്ടിരുന്നു. ആ കിരാതന്‍ സംസാരിച്ചുകൊണ്ടിരുന്നപ്പോള്‍ സതിയുടെ പുരികക്കൊടികള്‍ ചെറുതായൊന്ന് ഉയര്‍ന്നു. ഇയാള്‍ക്കെങ്ങനെ ഒരു സൂര്യവംശിയേക്കാള്‍ നൃത്തത്തെക്കുറിച്ചുള്ള അറിവു ലഭിക്കുന്നു? പക്ഷേ,ഇയാള്‍ തന്‍റെ ജീവന്‍ രക്ഷിച്ച ആളാണെന്ന് സതി ഓര്‍ത്തു. അയാളെ ബഹുമാനിക്കുവാനുള്ള ബാധ്യത അവള്‍ക്കുണ്ട്.
ജാതിചിഹ്നങ്ങളില്ലാത്ത ഈ വിദേശി, നൃത്തത്തെക്കുറിച്ച് തന്‍റെ കുമാരിക്കുള്ളതിനേക്കാള്‍ കൂടുതല്‍ അറിവ് ഉണ്ടെന്നു നടിക്കുന്നത് കൃതികക്ക് അംഗീകരിക്കാനായില്ല. അവള്‍ പുരികംകോട്ടി ശിവനെ തുറിച്ചുനോക്കി. “ഈ രാജ്യത്തെ ഏറ്റവും മികച്ച നര്‍ത്തകിയേക്കാള്‍ കൂടുതല്‍ അറിവ് നിങ്ങള്‍ക്കുണ്ടെന്നാണോ വിചാരം?”
താന്‍ അവര്‍ക്ക് അഹിതമായ എന്തോ കാര്യം ചെയ്തുവെന്ന് ശിവനു തോന്നി. അവന്‍ സഗൗരവം സതിയുടെ നേര്‍ക്കു തിരിഞ്ഞു “എനിക്ക് അതിയായ ഖേദമുണ്ട്. ഏതെങ്കിലും തരത്തില്‍ ഭവതിയെ അപമാനിക്കണമെന്ന് ഞാനുദ്ദേശിച്ചിട്ടില്ല. ചില സമയത്ത് എന്താണ് പറയുന്നതെന്നറിയാതെയാണ് ഞാന്‍ സംസാരിക്കുന്നത്.”
“ഇല്ലയില്ല.” സതി പ്രതിവചിച്ചു. “നിങ്ങളെന്നെ അപമാനിച്ചൊന്നുമില്ല. ഒരുപക്ഷേ, താങ്കള്‍ പറയുന്നതായിരിക്കും ശരി. നൃത്തത്തെക്കുറിച്ച് അറിയേണ്ടതായ പ്രധാനകാര്യങ്ങളൊന്നും എനിക്കറിയാമെന്ന് ഞാന്‍ വിശ്വസിക്കുന്നില്ല. എന്നാല്‍ ഗുരുജിയുടെ നിര്‍ദ്ദേശങ്ങള്‍ അനുസരിച്ചാല്‍ കാലക്രമേണ എനിക്കത് മനസ്സിലാക്കുവാന്‍ സാധിക്കും.”
സതിയെ പ്രീതിപ്പെടുത്താന്‍ പറ്റിയ അവസരം പിടിച്ചെടുത്തുകൊണ്ട് ശിവന്‍ പറഞ്ഞു “നിങ്ങള്‍ക്കു വിരോധമില്ലെങ്കില്‍ ഞാനൊരു നൃത്തം ചെയ്തോട്ടെ? നിങ്ങളുടെ അത്ര സാങ്കേതികത്തികവ് എനിക്കില്ല. എന്നാല്‍ എന്‍റെ ചുവടുകളെ നയിക്കുന്ന എന്തോ ഒന്ന് എന്‍റെ മനസ്സിനകത്തുണ്ട് എന്ന് എനിക്കു തോന്നുന്നു.”
അത് നന്നായി അവതരിപ്പിക്കപ്പെട്ടിരിക്കുന്നു! അവള്‍ക്കത് വേണ്ട എന്നു പറയാനാവില്ല!
സതി അതിശയിച്ചതുപോലെ കാണപ്പെട്ടു. ഇത് അപ്രതീക്ഷിതമായിരുന്നു. “ഉം, ശരി.” എന്ന് അവള്‍ പറഞ്ഞൊപ്പിച്ചു.
ആഹ്ലാദത്തിലാണ്ടുപോയ ശിവന്‍ തല്‍ക്ഷണം ആ നൃത്തവേദിയുടെ നടുവിലെത്തി. ശരീരത്തിന്‍റെ മേല്‍ഭാഗം മറച്ചിരുന്ന അംഗവസ്ത്രം ഊരി അവന്‍ ഒരു വശത്തേക്കിട്ടു. അലകള്‍ ഇളകിക്കളിക്കുന്ന ശിവന്‍റെ ശരീരം കണ്ടതോടെ തന്‍റെ കുമാരിയെ താഴ്ത്തിക്കെട്ടാന്‍ ശ്രമിച്ചതിന്‍റെ പേരില്‍ ശിവനോടു തോന്നിയിരുന്ന രോഷം കൃതിക തല്ക്കാലത്തേക്ക് മറന്നു. ഇത്രയും പേശികളുള്ള ശരീരം ഇയാളെങ്ങനെ നൃത്തവിന്യാസങ്ങള്‍ക്കനുസരിച്ച് വളയ്ക്കുകയും നിവര്‍ത്തുകയും ചെയ്യുമെന്ന് സതി അതിശയപൂര്‍വ്വം അലോചിച്ചു. കരുത്തിന്‍റെ ബലിപീഠത്തില്‍ പതിവായി ബലികൊടുക്കേണ്ട ഒന്നായിരുന്നു മെയ്‍വഴക്ക൦.
ഡോലക്കില്‍ പതുക്കെയൊന്നു കൊട്ടിക്കൊണ്ട് ഗുരുജി ശിവനോടു ചോദിച്ചു “യുവാവേ, ഏതു താളമാണ് നിനക്കു കൂടുതല്‍ അഭികാമ്യം?”
നമസ്തേയുടെ രീതിയില്‍ കൈപ്പടങ്ങള്‍ ചേര്‍ത്തുകൂപ്പി കുമ്പിട്ടുകൊണ്ട് ശിവന്‍ പറഞ്ഞു “ഗുരുജി ദയവായി എനിക്ക് അല്പം സമയം തരുമോ? നൃത്തത്തിനായി എനിക്ക് തയ്യാറെടുക്കേണ്ടതുണ്ട്.”
യുദ്ധംപോലെ നൃത്തവും ശിവന് ഒരനുഷ്ഠാനമായിരുന്നു. കിഴക്കോട്ടു തിരിഞ്ഞ് കണ്ണുകളടച്ച് അവന്‍ തല കുമ്പിട്ടു നിന്നു. പിന്നെ മുട്ടുകുത്തിയശേഷം ആദരപൂര്‍വ്വം ശിരസ്സ് തറയില്‍ തൊടുവിച്ചു. നിവര്‍ന്നു നിന്നുകൊണ്ട് അവന്‍ വലതുകാല്‍ മുന്നോട്ടു നിവര്‍ത്തിപ്പിടിച്ചു. പിന്നെ ഇടതുകാല്‍ തറയില്‍ നിന്നുയര്‍ത്തി മനോഹരമായൊരു ചലനത്തിലൂടെ മുട്ടുയരത്തില്‍ ചാടി. പിന്നെ ശരീരത്തിന്‍റെ തുലനാവസ്ഥ നിലനിര്‍ത്തുവാന്‍ വലതുകാല്‍ ഒന്നുവളച്ചു. ശിവന്‍റെ മുഖത്തിനും വലതുകാലിനുമിടയിലുള്ള ശരീരത്തെ താങ്ങിക്കൊണ്ട് ഇടതുകാല്‍ തറയിലൂന്നി. കാഴ്ച്ചക്കാരുടെ നിശ്ശബ്‍ദതയ്ക്ക് ആശ്വാസമേകിക്കൊണ്ട് ഒരു ഇളങ്കാറ്റ് വീശി. അതിലലിഞ്ഞുപോയ ഗുരുജിയും സതിയും കൃതികയും വിസ്മയത്തോടെ ശിവനെ നോക്കി നിന്നു. അവന്‍ ചെയ്യുന്നതെന്താണെന്ന് അവര്‍ക്കു മനസ്സിലായില്ല. എന്നാല്‍ ശിവന്‍റെ നില്പിന്‍റെ പ്രകൃതം പ്രസരിപ്പിച്ചിരുന്ന ചൈതന്യം അവര്‍ക്കനുഭവിക്കാന്‍ സാധിച്ചു.
നീട്ടിപ്പിടിച്ച കൈകള്‍ രണ്ടും വായുവില്‍ ചുഴറ്റി തന്‍റെ ചുമലിനു സമാനമായി ഒരു വലയം തീര്‍ക്കുന്ന മട്ടില്‍ ശിവന്‍ ഒന്നു കറങ്ങി. അയാളുടെ വലതുകൈയില്‍ സാങ്കല്പികമായ ഒരു ഡമരുവുണ്ടായിരുന്നു. ഏതോ ഈശ്വരീയമായ ചൈതന്യം ഏറ്റുവാങ്ങുന്നതുപോലെ ഇടതുകൈപ്പടം ആകാശത്തിന് അഭിമുഖമായി നിവര്‍ത്തിപ്പിടിച്ചിരുന്നു. ശിവന്‍ കുറച്ചുനേരം ഈ നിലയില്‍ നിന്നു; തേജസ്സുനിറഞ്ഞ മുഖം അവന്‍ തന്‍റെ അന്തര്‍ലോകത്തിലേക്കു ചുരുക്കിക്കൊണ്ടിരിക്കുകയാണെന്നു സൂചിപ്പിച്ചു. സ്വന്തമായൊരു മനസ്സുള്ളതുപോലെ അവന്‍റെ വലതുകൈ അനയാസം മുന്നോട്ടു നീങ്ങി. ആ വലതുകൈപ്പടം ഇപ്പോള്‍ കാഴ്ചക്കാര്‍ക്കുനേരെ തുറന്നുപിടിച്ചിരിക്കുകയായിരുന്നു. എന്തുകൊണ്ടോ ആ നില സതിയെ സംരക്ഷിക്കുന്ന ഒരു ഭാവമാണ് പ്രസരിപ്പിച്ചത്. ഏതാണ്ട് തളര്‍ന്നതുപോലെ അവന്‍റെ ഇടതു കൈ ചുമലുയരത്തില്‍ തെന്നി നീങ്ങി താഴേക്കഭിമുഖമായി ഇടതുപാദത്തിനു നേര്‍ക്കു നില്ക്കുന്ന കൈപ്പടത്തില്‍ വിശ്രമിച്ചു. കുറച്ചുനേരം ശിവന്‍ ഈ നിലയില്‍തന്നെ നിന്നു.
പിന്നെയാണ് നൃത്തം തുടങ്ങിയത്. സതി ശിവനെ അദ്ഭുതത്തോടെ നോക്കിനിന്നു. അവളുടെ അതേ നൃത്തച്ചുവടുകള്‍ തന്നെയാണ് അവനും വെച്ചിരുന്നത്. എന്നാല്‍ വളരെ വ്യത്യസ്തമായ ഒരു നൃത്തമായിട്ടാണ് അത് കണ്ടവര്‍ക്കു തോന്നിയത്. കാവ്യാത്മകമായ ഹസ്തചലനങ്ങള്‍ അവന്‍റെ ശരീരത്തിന്‍റെ അദ്ഭുതകരമായ ചലനങ്ങള്‍ക്ക് മിഴിവേകി.
ഇത്രയ്ക്ക് പേശീബലമുള്ള ശരീരത്തിന് ഇങ്ങനെയൊക്കെ വഴങ്ങാനാകുമോ? ഗുരുജി ഡോലക്കില്‍ കൊട്ടി ശിവന് താളമേകുവാന്‍ ബുദ്ധിമുട്ടി. പക്ഷേ, യഥാര്‍ത്ഥത്തില്‍ അതിന്‍റെ ആവശ്യമില്ലായിരുന്നു. ശിവന്‍റെ പദചലനങ്ങളാണ് ആ ഡോലക്കിന്‍റെ താളത്തെ നിയന്ത്രിച്ചത്!
ഒരു സ്ത്രീയുടെ വിവിധ ഭാവങ്ങളാണ് ആ നൃത്തം പ്രസരിപ്പിച്ചത്. തുടക്കത്തില്‍ തന്‍റെ ഭര്‍ത്താവുമൊത്ത് ഒരു സ്ത്രീ അനുഭവിക്കുന്ന ആനന്ദവും ഭോഗസുഖവുമാണ് ആ നൃത്തം വിശദീകരിച്ചത്. അടുത്തത് തന്‍റെ ഇണയുടെ വഞ്ചന നിറഞ്ഞ കൊലപാതകം മൂലമുള്ള ക്രോധഭാവമായിരുന്നു. ഇത്ര പരുക്കനും പേശീബലമുള്ളതുമായ ശരീരമായിട്ടുപോലും സങ്കടമനുഭവിക്കുന്ന ഒരു സ്ത്രീയുടെ മൃദുലവും അതേസമയം തീക്ഷ്ണവുമായ വികാരഭാവങ്ങള്‍ പ്രസരിപ്പിക്കുവാന്‍ ശിവനു കഴിഞ്ഞു.
ശിവന്‍റെ കണ്ണുകള്‍ തുറന്നുതന്നെ കിടന്നു. എന്നാല്‍ പ്രേക്ഷകര്‍ക്കു തോന്നിയത് അവന്‍ നിര്‍വൃതിയിലലിഞ്ഞിരിക്കുകയാണെന്നാണ്. ശിവനിപ്പോള്‍ അവന്‍റെ മാത്രം ലോകത്തിലായിരുന്നു. പ്രേക്ഷകര്‍ക്കുവേണ്ടിയല്ല അവന്‍ നൃത്തമാടിയത്. ആരാധകര്‍ക്കുവേണ്ടിയല്ല നൃത്തം ചെയ്തത്. സംഗീതത്തിനുവേണ്ടിയല്ല നൃത്തം ചെയ്തത്. തനിക്കുമാത്രം വേണ്ടിയാണ് അവന്‍ നൃത്തമാടിയത്. യഥാര്‍ത്ഥത്തില്‍ അവന്‍റെ നൃത്തത്തെ നയിച്ചത് ഏതോ ദിവ്യശക്തിയാണ്. ശിവനാണ് ശരിയെന്ന് സതിക്കുമനസ്സിലായി. അവന്‍ സ്വയം തുറന്നുകൊടുത്തപ്പോള്‍ നൃത്തം അവനിലേക്കു പ്രവേശിച്ചു.
അനന്തമെന്നു തോന്നിച്ചതിനു ശേഷം ആ നൃത്തം അവസാനത്തിലെത്തി. ശിവന്‍റെ കണ്ണുകള്‍ അമര്‍ത്തിയടച്ചിരുന്നു. കുറെ സമയത്തേക്ക് അനങ്ങാതെ നിന്നപ്പോള്‍ ആ ദിവ്യതേജസ്സ് പതുക്കെ അവനെ വിട്ടൊഴിഞ്ഞു. സാവധാനം അവന്‍ ഈ ലോകത്തിലേക്കു തിരിച്ചെത്തുന്നതുപോലെയായിരുന്നു അത്. ക്രമേണ ശിവന്‍ കണ്ണുതുറന്നപ്പോള്‍ സതിയും കൃതികയും ഗുരുജിയും അന്ധാളിച്ചു നില്ക്കുന്നത് അവന്‍ കണ്ടു.
ഗുരുജിയാണ് ആദ്യം സ്വന്തം ശബ്‍ദം കണ്ടെത്തിയത്. “നീ ആരാണ്?”
“ഞാന്‍ ശിവന്‍.”
“അല്ല, അതല്ല. ശരീരമല്ല ഞാനുദ്ദേശിച്ചത്. നീ ആരാണ്?”
ശിവന്‍ നെറ്റിചുളിച്ച് കണ്ണുകള്‍ അടുപ്പിച്ച് പിടിച്ച് ആവര്‍ത്തിച്ചു. “ഞാന്‍ ശിവന്‍.”
“ഗുരുജി, ഞാനൊരു ചോദ്യം ചോദിച്ചോട്ടെ?” സതി ചോദിച്ചു.
“തീര്‍ച്ചയായും നിനക്ക് ചോദിക്കാം.”
ശിവനു നേര്‍ക്ക് തിരിഞ്ഞുകൊണ്ട് അവള്‍ ചോദിച്ചു “നൃത്തത്തിനുമുന്‍പ് നിങ്ങള്‍ ചെയ്തതെന്താണ്? അത് ഏതെങ്കിലും പ്രാഥമികമായ ചുവടാണോ?”
“അതെ. അതിനെ നടരാജഭാവം എന്നാണ് വിളിക്കുന്നത്. നടനങ്ങളുടെ രാജാവിന്‍റെ ഭാവം.”
“നടരാജഭാവം? എന്താണത്?”
“പ്രപഞ്ചചൈതന്യവുമായി എന്‍റെ ഉള്ളിലെ ചൈതന്യത്തെ സംയോജിപ്പിക്കുന്നതാണ് ആ ഭാവം. അങ്ങനെ നൃത്തം സ്വയം രൂപം കൊള്ളുന്ന അവസ്ഥ.”
“എനിക്കു മനസ്സിലാവുന്നില്ല.”
“ശരി. അത് ഇങ്ങനെയാണ്: ഈ പ്രപഞ്ചത്തിലെ എല്ലാവസ്തുക്കളിലും ഒരു ശക്തി അഥവാ ചൈതന്യം കുടികൊള്ളുന്നുണ്ട്. സസ്യങ്ങളിലും ജന്തുക്കളിലും മറ്റു വസ്തുക്കളിലും നമ്മുടെ ശരീരത്തിലും അതുണ്ട്. അവ ആ ശക്തി പുറത്തേക്കു പ്രസരിപ്പിക്കുന്നു. എന്നാല്‍ നമ്മള്‍ നേരിട്ടു ബന്ധപ്പെടുന്ന ഏറ്റവുംവലിയ ശക്തിസ്രോതസ്സ് ഭൂമിദേവിതന്നെയാണ്. അതായത് നമ്മള്‍ സഞ്ചരിക്കുന്ന ഈ ഭൂമി.”
“പക്ഷേ, അതിന് നിങ്ങളുടെ നൃത്തവുമായുള്ള ബന്ധം?”
“നമ്മള്‍ ചെയ്യുന്ന എന്തുകാര്യത്തിനും നമുക്ക് ശക്തി ആവശ്യമുണ്ട്. നമ്മുടെ ചുറ്റില്‍നിന്നും വേണം നമ്മളാ ശക്തിയെ ആവാഹിക്കുവാന്‍. മനുഷ്യരില്‍നിന്നും വസ്തുക്കളില്‍നിന്നും ഭൂമിയില്‍നിന്നുതന്നെയും അത് പുറത്തുവരുന്നു. ആദരവോടെ വേണം നമ്മളാ ശക്തി ചോദിക്കുവാന്‍.”
“നിങ്ങളുടെ നടരാജഭാവം ആ ശക്തി ആര്‍ജ്ജിക്കുവാന്‍ കഴിവുള്ളതാണോ?” ഗുരുജി ചോദിച്ചു.
“എന്തിന് ഞാനാ ശക്തി ഉപയോഗിക്കുന്നു എന്നതിനനുസരിച്ചായിരിക്കും അത്. എന്നിലേക്കു പ്രവേശിക്കാനൊരുങ്ങുന്ന നൃത്തത്തിനുവേണ്ടി ശക്തി ആദരപൂര്‍വ്വം ചോദിച്ചുവാങ്ങുവാന്‍ ഈ നടരാജഭാവം എന്നെ സഹായിക്കുന്നു. ഈ ശക്തി എന്നിലേക്കു വരണമെന്നുണ്ടെങ്കില്‍ പത്മാസനത്തിലിരുന്ന് ഞാന്‍ ധ്യാനിക്കണം.”
“യുവാവേ, ആ ശക്തി നിന്നെ പിന്തുണക്കുന്നുവെന്നാണ് എനിക്കു തോന്നുന്നത്.” ഗുരുജി പറഞ്ഞു “നൃത്തങ്ങളുടെ അധിപനായ നടരാജന്‍ നീ തന്നെയാണ്.”
“അല്ല” ശിവന്‍ അതിശയിച്ചു. “അനന്തമായ നടരാജശക്തികുടികൊള്ളവാനുള്ള ഒരു മാധ്യമം മാത്രമാണ് ഞാന്‍.”
“എങ്കില്‍ ശരി യുവാവേ, നീ ഇതിനു യോജിച്ച മികച്ച മാധ്യമമാകുന്നു.” ഗുരുജി പറഞ്ഞു. സതിക്കുനേരെ തിരിഞ്ഞുകൊണ്ട് ഗുരുജി തുടര്‍ന്നു “മകളെ, ഇവനെപ്പോലെ ഒരു സുഹൃത്ത് നിനക്കുള്ളപ്പോള്‍ ഇനി എന്‍റെ ആവശ്യമില്ല. ശിവന്‍റെ ശിഷ്യത്വം വേണമെന്ന് നീ ആഗ്രഹിക്കുന്നുവെങ്കില്‍, നിന്നെ പരിശീലിപ്പിക്കുന്നതില്‍നിന്നും ഒഴിവാകുന്നത് എനിക്കൊരു ബഹുമതിയായിരിക്കും.”
ശിവന്‍ സതിയെ പ്രതീക്ഷാപൂര്‍വ്വം നോക്കി. അവന്‍ പ്രതീക്ഷിച്ചതിനേക്കാളേറെ ആ വിഷയം മുന്നോട്ടു പോയിക്കഴിഞ്ഞിരുന്നു.
നാശം, ശരി എന്നു പറ!
എന്നാല്‍ സതി ഉള്‍വലിഞ്ഞതുപോലെ കാണപ്പെട്ടു. വികാരങ്ങളെ വ്രണപ്പെടുത്തുന്ന ആദ്യത്തെ സൂചനകള്‍ ഈ സ്ത്രീയില്‍ കാണാന്‍ കഴിഞ്ഞത് ശിവനെ അമ്പരപ്പിച്ചു. തന്‍റെ അഹംഭാവത്തിനു ചേരാത്ത പ്രവൃത്തിയാണെങ്കിലും, തല കുമ്പിട്ട് പതിഞ്ഞ ശബ്‍ദത്തില്‍ സൗമ്യമായി അവള്‍ ഇങ്ങനെ പറഞ്ഞു. “ഞാന്‍ ആരെയും അനാദരിക്കുവാന്‍ ഉദ്ദേശിക്കുന്നില്ല. പക്ഷേ, ഇത്ര ഉന്നത നിലവാരത്തിലുള്ള പരിശീലനം ലഭിക്കുവാനുള്ള കഴിവ് എനിക്കില്ല.”
“പക്ഷേ നിനക്കാ കഴിവുണ്ട്.” ശിവന്‍ തര്‍ക്കിച്ചു. “നിനക്കതിനുള്ള ഭാവമുണ്ട്. അതിനുള്ള മനസ്സുണ്ട്. വളരെ അനായാസം നിനക്കാ നിലയിലെത്തിച്ചേരുവാന്‍ കഴിയും.”
സതി ശിവനെ നോക്കി. അവളുടെ കണ്ണുകളില്‍ ചെറിയൊരു നനവുണ്ടായിരുന്നു. ആ കണ്ണുകള്‍ പ്രസരിപ്പിച്ച ആഴമേറിയ ദുഃഖം ശിവനെ സ്തബ്‍ധനാക്കി.
എന്തൊക്കെയാണിവിടെ നടക്കുന്നത്?
“ഏതു നിലവാരത്തില്‍ നിന്നായാലും ഞാന്‍ വളരെ അകലെയാണ് ശിവന്‍.” സതി മന്ത്രിച്ചു.
അതുപറയുമ്പോള്‍ ആത്മനിയന്ത്രണം പാലിക്കാനുള്ള ശേഷി അവളാര്‍ജ്ജിച്ചിരുന്നു. മര്യാദനിറഞ്ഞ പ്രൗഢഭാവം അവളുടെ മുഖത്ത് മടങ്ങിയെത്തി. ആ മുഖാവരണം മടങ്ങിയെത്തിക്കഴിഞ്ഞു. പൂജയ്ക്കുള്ള സമയമായി. “ഗുരുജി, അങ്ങയുടെ അനുവാദത്തോടെ എനിക്കു പോകണം.” പിന്നെ അവള്‍ ശിവനു നേരെ തിരിഞ്ഞു “ഒരിക്കല്‍ കൂടി കാണാന്‍ കഴിഞ്ഞതില്‍ ആഹ്ലാദമുണ്ട്, ശിവന്‍.”
ശിവന് എന്തെങ്കിലും പറയാന്‍ കഴിയുന്നതിനുമുന്‍പ് കൃതികയോടൊപ്പം സതി അവിടെനിന്നുപോയി.
ഗുരുജി അപ്പോഴും സ്തബ്‍ധനായിപ്പോയ ശിവനെത്തന്നെ ഉറ്റുനോക്കിക്കൊണ്ടിരുന്നു. കുറച്ചു കഴിഞ്ഞപ്പോള്‍ ശിവനെ ഒന്നു നമിച്ചശേഷം അദ്ദേഹം പറഞ്ഞു “നീ നൃത്തം ചെയ്യുന്നത് കാണാന്‍ സാധിച്ചത് എന്‍റെ ജീവിതത്തിലെ ഏറ്റവും വലിയ ബഹുമതിയാണ്.”
പിന്നെ ഗുരുജിയും അവിടെനിന്ന് പോയി. മെലൂഹന്മാരുടെ ദുര്‍ഗ്രാഹ്യമായ പെരുമാറ്റരീതികളെക്കുറിച്ചാലോചിച്ചപ്പോള്‍ ശിവന്‍ അന്തം വിട്ടുപോയി.

പിറ്റേദിവസം രാവിലെ ശിവനും നന്തിയും ദക്ഷന്‍റെ കൊട്ടാരത്തിലെ രാജകാര്യാലയത്തിലെത്തി. ദക്ഷനും പര്‍വ്വതേശ്വരനും കനകഹാലയും അവിടെ അവരെ കാത്തിരിക്കുന്നുണ്ടായിരുന്നു. അതിശയിച്ചുകൊണ്ട് ശിവന്‍ പറഞ്ഞു “ഞാന്‍ ഖേദിക്കുന്നു മഹാരാജന്‍. രണ്ടാം യാമത്തിലെ പിറ്റേദിവസം കഴിഞ്ഞാല്‍ അങ്ങയെ കാണാമെന്നാണ് ഞാന്‍ വിചാരിച്ചിരുന്നത്. അങ്ങ് എന്നെ കാത്തിരിക്കുകയായിരുന്നില്ലെന്ന് ഞാന്‍ കരുതട്ടെ.”
ഔപചാരികമായ നമസ്തേയുമായി എഴുന്നേറ്റുനിന്ന ദക്ഷന്‍ ഇങ്ങനെ പറഞ്ഞു “ഇല്ല പ്രഭോ. അങ്ങ് എന്നോട് ക്ഷമ ചോദിക്കേണ്ടതില്ല. അങ്ങയെ കാത്തിരിപ്പിക്കേണ്ടെന്ന് കരുതി ഞങ്ങള്‍ അല്പം നേരത്തെ വന്നു. അങ്ങയെ കാത്തിരിക്കുന്നത് ഞങ്ങള്‍ക്ക് ഒരു ബഹുമതിയാണ്.”
ലോകത്തില്‍ ഇന്നുവരെ ഉണ്ടായിട്ടുള്ള ഏറ്റവുംവലിയ സംസ്കാരത്തിന്‍റെ ഭരണാധികാരിയായ തന്‍റെ ചക്രവര്‍ത്തി ഈ കിരാതനോട് കാണിക്കുന്ന കടുത്ത വിധേയത്വം കണ്ടപ്പോള്‍ പര്‍വ്വതേശ്വരന്‍ കണ്ണുകളുരുട്ടി. ചക്രവര്‍ത്തി തന്നെ ‘പ്രഭോ’ എന്നു സംബോധനചെയ്യുന്നതുകേട്ട് ഉളവായ അദ്ഭുതം നിയന്ത്രിച്ചുകൊണ്ട് ദക്ഷനുനേരെ തലകുനിച്ച് നമസ്തേ പറഞ്ഞ് ശിവന്‍ ഉപവിഷ്‍ടനായി.
“പ്രഭോ, നീലകണ്ഠന്‍റെ ഐതിഹ്യത്തെക്കുറിച്ച് പറഞ്ഞുതുടങ്ങുന്നതിനു മുന്‍പായി അങ്ങേയ്ക്ക് എന്തെങ്കിലും ചോദിക്കുവാനുണ്ടോ?” ദക്ഷന്‍ ചോദിച്ചു.
അപ്പോള്‍ ഏറ്റവും സ്വാഭാവികമായ ഒരു ചോദ്യം ശിവന്‍റെ മനസ്സിലുദിച്ചു.
ഈ പരിശുദ്ധ തടാകത്തിന്‍റെ പേരില്‍ എന്തിനാണ് എന്‍റെ ഈ അനുഗൃഹീതമായ നീലകണ്ഠത്തിന് ഇവര്‍ ഇത്ര പ്രാധാന്യം കൊടുക്കുന്നത്?
എന്നാല്‍ മെലൂഹന്‍ സമൂഹത്തെ കൂടുതല്‍ അടുത്തറിയാതെ സ്വാഭാവികമെന്നു തോന്നാവുന്ന ആ ചോദ്യത്തിന് മറുപടി പറയാനാവില്ലെന്ന് ശിവന്‍റെ സഹജവാസന അവനോടു പറഞ്ഞു.
“ഒരുപക്ഷേ, ഞാനീ ചോദിക്കുന്ന ചോദ്യം അസാധാരണമെന്ന് അങ്ങേക്കു തോന്നിയേക്കാം.” ശിവന്‍ പറഞ്ഞു. “അങ്ങയുടെ പ്രായം എന്താണെന്ന് എനിക്കു ചോദിക്കാമോ?”
ദക്ഷന്‍ കനകഹാലയെ അതിശയത്തോടെ നോക്കി. പിന്നെ ശിവനുനേരെ തിരിഞ്ഞ് അദ്ഭുതം നിറഞ്ഞ മന്ദഹാസത്തോടെ അദ്ദേഹം പറഞ്ഞു “അങ്ങ് അസാധാരണമായ ബുദ്ധിശക്തിയുള്ളവനാണ്. ഏറ്റവും പ്രസക്തമായ ചോദ്യമാണ് അങ്ങ് ആദ്യംതന്നെ ചോദിച്ചത്.” നെറ്റി ചുളിച്ച് ഒരു ഗൂഢ മന്ദസ്മിതം തൂകിക്കൊണ്ട് ദക്ഷന്‍ തുടര്‍ന്നു “കഴിഞ്ഞമാസം ഞാന്‍ നൂറ്റിയെണ്‍പത്തിനാലു വയസ്സു പിന്നിട്ടു.”
ശിവന്‍ അന്തംവിട്ടുപോയി. ദക്ഷനെ കണ്ടാല്‍ മുപ്പതുവയസ്സിലധികം തോന്നുകയില്ല. സത്യത്തില്‍ മെലൂഹയിലുള്ള ആര്‍ക്കും പ്രായാധിക്യം തോന്നുകയില്ല. ബ്രഹ്മക്ഷേത്രത്തില്‍വെച്ച് കണ്ടുമുട്ടിയ ആ പണ്ഡിത ശ്രേഷ്ഠനൊഴികെ.
അപ്പോള്‍ നന്തിക്ക് നൂറുവയസ്സിലധികം പ്രായമുണ്ട്.
“രാജന്‍ ഇതെങ്ങനെ സാദ്ധ്യമാവും?” ആശ്ചര്യചകിതനായിപ്പോയ ശിവന്‍ ചോദിച്ചു. “എന്തു മന്ത്രവിദ്യയാണ് ഇത് സാധ്യമാക്കുന്നത്?”
“ഇതില്‍ യാതൊരു മന്ത്രവിദ്യയുമില്ല ഭഗവന്‍.” ദക്ഷന്‍ പറഞ്ഞു. “ഞങ്ങളുടെ പ്രതിഭാശാലികളായ ശാസ്ത്രവിശാരദന്മാര്‍ നിര്‍മ്മിക്കുന്ന സോമരസം എന്ന ദിവ്യൗഷധമാണ് ഇതു സാധ്യമാക്കുന്നത്. ദേവന്മാരുടെ പാനീയമാണിത്. നിശ്ചിതസമയങ്ങളില്‍ സോമരസം സേവിച്ചാല്‍ അത് മൃത്യുവിനെ നീട്ടിവെക്കുമെന്നു മാത്രമല്ല, ജീവിതകാലം മുഴുവനും യുവത്വം നിലനിര്‍ത്തുന്നതിന് – മാനസികമായും ശാരീരികമായും – കൂടി അത് സാധ്യമാക്കും.”
“പക്ഷേ, എന്താണ് സോമരസം? എവിടെനിന്നാണത് ലഭിക്കുന്നത്?ആരാണത് കണ്ടുപിടിച്ചത്?”
“ഒരേസമയം നിരവധി ചോദ്യങ്ങള്‍,” ദക്ഷന്‍ പുഞ്ചിരിച്ചു. “എങ്കിലും ഒന്നൊന്നായി ഞാനതിന് മറുപടി നല്കാം. സഹസ്രാബ്‍ദങ്ങള്‍ക്കുമുന്‍പ് ഭാരതത്തില്‍ ജീവിച്ചിരുന്ന ഏറ്റവും മഹാന്മാരായ ശാസ്ത്രജ്ഞന്മാരിലൊരാളാണ് സോമരസം കണ്ടുപിടിച്ചത്. ബ്രഹ്മദേവന്‍.”
“ദേവഗിരിക്ക് വരുന്ന വഴിയില്‍ അദ്ദേഹത്തിന്‍റെ നാമധേയത്തിലുള്ള ഒരു ക്ഷേത്രം കാണാനിടയായത് ഞാനോര്‍ക്കുന്നു. മേരു എന്ന സ്ഥലത്തുവെച്ച്.”
“അതെ പ്രഭോ, അവിടെയാണ് അദ്ദേഹം ജീവിച്ചതും പ്രവര്‍ത്തിച്ചതും. ബ്രഹ്മാവ് മികച്ച ഉപജ്ഞാതാവായിരുന്നു. എന്നാല്‍ തന്‍റെ കണ്ടുപിടിത്തങ്ങളൊന്നും തന്നെ സ്വന്തം ലാഭേച്ഛയ്ക്കായി അദ്ദേഹം ഉപയോഗിച്ചില്ല. മനുഷ്യരാശിയുടെ നന്മക്കുവേണ്ടിയാണ് തന്‍റെ കണ്ടുപിടിത്തങ്ങള്‍ ഉപയോഗിക്കപ്പെടുന്നതെന്ന് അദ്ദേഹം ഉറപ്പാക്കി. സോമരസം പോലെ ശക്തിയുള്ള ഒരൗഷധം ദുഷ്‍ടശക്തികള്‍ ദുരുപയോഗം ചെയ്യാനുള്ള സാധ്യതയുണ്ടെന്ന് അദ്ദേഹം നേരത്തെ മനസ്സിലാക്കിയിരുന്നു. അതുകൊണ്ട് വളരെ വിശദമായ നിയന്ത്രണോപാധികള്‍ അദ്ദേഹം അതിനുമേല്‍ പ്രയോഗിച്ചു.
“എന്തുതരം നിയന്ത്രണം?”
അദ്ദേഹം സോമരസം എല്ലാവര്‍ക്കും നല്കിയില്ല.” ദക്ഷന്‍ തുടര്‍ന്നു. “രാജ്യവ്യാപകമായി വളരെ കര്‍ക്കശമായ രീതിയിലുള്ള പരിശോധനനടത്തിയശേഷം മികച്ച സ്വഭാവഗുണമുള്ള ഒരു സംഘം ബാലകന്മാരെ കണ്ടെത്തി. പുരാതന ഭാരതത്തിന്‍റെ എഴ് വിവിധ പ്രദേശങ്ങളില്‍നിന്ന്. തന്‍റെ ഗുരുകുലത്തില്‍ കഴിയാന്‍ പാകത്തിലുള്ള കുട്ടികളെയാണ് അദ്ദേഹം കണ്ടെത്തിയത്. സമൂഹത്തില്‍ നിസ്വാര്‍ത്ഥസേവനം നടത്തുവാന്‍ കഴിയുംവിധം അവരെ വാര്‍ത്തെടുക്കുകയെന്നതായിരുന്നു ബ്രഹ്മദേവന്‍റെ ലക്ഷ്യം. ഈ ബാലകന്മാര്‍ക്കുമാത്രമാണ് സോമരസം എന്ന ഔഷധം നല്കപ്പെട്ടത്. സോമരസസേവയിലൂടെ രണ്ടാമതൊരു ജീവിതം കിട്ടിയ ഈ കുട്ടികള്‍ ദ്വിജന്മാര്‍ എന്നറിയപ്പെട്ടു. രണ്ടു തവണ ജീവിതം ലഭിച്ചതിനാലാണ് അവര്‍ ഇങ്ങനെ അറിയപ്പെട്ടത്. ബ്രഹ്മദേവന്‍റെ രക്ഷാകര്‍തൃത്വവും മറ്റു കണ്ടുപിടിത്തങ്ങളും സോമരസത്തിന്‍റെ ദിവ്യശക്തിയും കൂടിച്ചേര്‍ന്നതോടെ ഈ തെരഞ്ഞെടുക്കപ്പെട്ട സംഘത്തിന് മുന്‍പൊരിക്കലും കണ്ടിട്ടില്ലാത്ത വിധമുള്ള ആദരണീയസ്ഥാനം നേടിയെടുക്കാന്‍ കഴിഞ്ഞു. അമാനുഷമായ ബുദ്ധിശക്തിയാര്‍ജ്ജിക്കുന്നതിനുവേണ്ടി അവര്‍ തങ്ങളുടെ മനസ്സിന് മൂര്‍ച്ച വരുത്തി. ഇത്തരം വ്യക്തിത്വങ്ങള്‍ പൗരാണിക ഭാരതത്തില്‍ ‘ഋഷി’ എന്നാണറിയപ്പെട്ടിരുന്നത്. ബ്രഹ്മ ദേവന്‍ തെരഞ്ഞെടുത്തവര്‍ ഏഴുപേരായിരുന്നു സപ്തര്‍ഷികള്‍ എന്നാണ് അവര്‍ അറിയപ്പെട്ടിരുന്നത്.”
“അപ്പോള്‍ സപ്തര്‍ഷികള്‍ അവരുടെ സിദ്ധികള്‍ സമൂഹനന്മയ്ക്കായാണ് ഉപയോഗിച്ചത്.”
“അതെ പ്രഭോ. ബ്രഹ്മദേവന്‍ സപ്തര്‍ഷികള്‍ക്കായി ചില കര്‍ശനമായ പെരുമാറ്റചട്ടങ്ങളേര്‍പ്പെടുത്തി. എന്തെങ്കിലും തരത്തിലുള്ള ഒരു വ്യാപാരവും അവര്‍ നടത്താന്‍ പാടില്ലായിരുന്നു. വ്യക്തിപരമായ ഗുണങ്ങളുണ്ടാക്കുന്ന പ്രവൃത്തികള്‍ നിഷിദ്ധമായിരുന്നു. പൗരോഹിത്യം, വൈദ്യം, അദ്ധ്യാപനം എന്നിങ്ങനെ സാമൂഹ്യസേവനത്തിന് അനുയോജ്യമായ ബുദ്ധിപരമായ ശേഷി ആവശ്യമുള്ള തൊഴിലുകള്‍ അനുവദനീയമായിരുന്നു. സേവനങ്ങള്‍ക്ക് പ്രതിഫലം പറ്റുവാന്‍ അവര്‍ക്ക് അര്‍ഹതയില്ലായിരുന്നു. ആളുകള്‍ നല്കുന്ന ഭിക്ഷയും സംഭാവനയും മാത്രമായിരുന്നു അവരുടെ ജീവിതോപാധി.”
“കഠിനമായ സേവനചട്ടങ്ങള്‍.” പര്‍വ്വതേശ്വരനെ നോക്കി ശിവന്‍ കണ്ണിറുക്കി.
പര്‍വ്വതേശ്വരന്‍ അതിനു പ്രതികരിച്ചില്ലെങ്കിലും ദക്ഷനും കനകഹാലയും നന്തിയും പൊട്ടിച്ചിരിച്ചു. ജാലകത്തിനടുത്ത് തെളിയിച്ചു വെച്ചിരുന്ന പ്രഹാരദീപത്തില്‍* ശിവനൊന്നു നോക്കി. അപ്പോള്‍ മൂന്നാമത്തെ യാമം ആയിക്കഴിഞ്ഞിരുന്നു. സതി നൃത്തം ചെയ്യുവാനായി പുറത്ത് വരാന്‍ സാധ്യതയുള്ള സമയം.
“പക്ഷേ, അവരുടെ പെരുമാറ്റച്ചട്ടം കൃത്യമായി അവര്‍ പിന്തുടര്‍ന്നിരുന്നു പ്രഭോ.” ദക്ഷന്‍ തുടര്‍ന്നു. “കാലക്രമേണ, ചുമതലകള്‍ വര്‍ദ്ധിച്ചുവന്നപ്പോള്‍ സപ്തര്‍ഷികള്‍ അവരുടെ ഗോത്രത്തില്‍ചേര്‍ക്കുവാന്‍ പുതിയ ആളുകളെ കണ്ടെത്തി. സപ്തര്‍ഷികള്‍ പിന്തുടര്‍ന്നിരുന്ന അതേ പെരുമാറ്റ സംഹിതകള്‍തന്നെ പുതിയ സഹയാത്രികരും പിന്തുടര്‍ന്നു. സോമരസം സേവിച്ചു. വിജ്ഞാനത്തിനു വേണ്ടിയുള്ള അന്വേഷണത്തിനാണ് അവര്‍ ജീവിതം സമര്‍പ്പിച്ചത്. അതോടൊപ്പം യാതൊരു ഭൗതികനേട്ടവും ആഗ്രഹിക്കാതെ അവര്‍ സമൂഹനന്മക്കായി പ്രവര്‍ത്തിച്ചു. ഇതിന്‍റെ പേരിലാണ് സമൂഹം അവര്‍ക്ക് അര്‍പ്പണ മനോഭാവത്തോടെയുള്ള ആദരവ് നല്കിയിരുന്നത്. കാലക്രമേണ സപ്തര്‍ഷികളും അവരുടെ അനുയായികളും ബ്രഹ്മഗോത്രം അഥവാ ബ്രാഹ്മണര്‍ എന്ന് അറിയപ്പെട്ടു.”
“പക്ഷേ കുറേക്കാലം ആ നല്ല സംവിധാനം പിന്തുടര്‍ന്നശേഷം ചിലയാളുകള്‍ ബ്രാഹ്മണ്യം അനുഷ്ഠിക്കാതായി. ശരിയല്ലേ?”
“തികച്ചും ശരിയാണ് പ്രഭോ.” ദക്ഷന്‍ പ്രതിവചിച്ചു. പരിചിതമായ മനുഷ്യ ചാപല്യത്തെ സൂചിപ്പിക്കുംവിധം സങ്കടത്തോടെ തലകുലുക്കിയാണ് അദ്ദേഹം അങ്ങനെ പറഞ്ഞത്. “നിരവധി സഹസ്രാബ്‍ദങ്ങള്‍ പിന്നിട്ടപ്പോള്‍ ബ്രഹ്മദേവന്‍ നടപ്പിലാക്കുകയും സപ്തര്‍ഷികള്‍ പ്രചരിപ്പിക്കുകയും ചെയ്ത കര്‍ശനമായ ബ്രാഹ്മണ്യത്തിന്‍റെ ചിട്ടകള്‍ പാലിക്കുന്ന കാര്യം ചില ബ്രാഹ്മണര്‍ മറന്നുപോയി. സോമരസത്തിലൂടെ ആര്‍ജ്ജിച്ച അദ്ഭുതസിദ്ധി അവര്‍ ദുരുപയോഗം ചെയ്തു. ചിലര്‍ ഈ ശക്തി മറ്റുള്ള ജനങ്ങളുടെ മേല്‍ അടിച്ചേല്പ്പിക്കാന്‍ ശ്രമിച്ചു. രാജ്യങ്ങള്‍ കീഴടക്കി ഭരണം ആരംഭിച്ചു. ചില ബ്രാഹ്മണന്മാര്‍ സപ്തര്‍ഷികളും ബ്രഹ്മദേവനും കണ്ടുപിടിച്ച കാര്യങ്ങള്‍ ഉപയോഗിച്ച് ധനസമ്പാദനം നടത്തി.”
“ചില ബ്രാഹ്മണന്മാര്‍” സവിശേഷമായ ഒരുതരം ഭീതിയുടെ ഭാവത്തില്‍ കനകഹാല ഇടപെട്ടു. “സപ്തര്‍ഷി ഉത്തരാധികാരികള്‍ക്കുനേരെ വിമത പ്രവര്‍ത്തനം നടത്തി.”
“സപ്തര്‍ഷി ഉത്തരാധികാരി?” ശിവന്‍ ചോദിച്ചു.
“സപ്തര്‍ഷികളുടെ പിന്മുറക്കാരാണവര്‍.” കനകഹാല വ്യക്തമാക്കി. “തന്‍റെ ജീവിതം അവസാനിക്കുകയായി എന്നു മനസ്സിലാക്കുമ്പോള്‍ ഓരോ സപ്തര്‍ഷിയും തന്‍റെ പിന്മുറക്കാരനായി ഗുരുകുലത്തില്‍ നിന്നും ഒരാളെ തെരഞ്ഞെടുക്കും. ആ പിന്മുറക്കാരന് പ്രായോഗികമായും സപ്തര്‍ഷിയുടെ എല്ലാ അധികാരങ്ങളുമുണ്ടായിരുന്നു.”
“അപ്പോള്‍ സപ്തര്‍ഷി ഉത്തരാധികാരികള്‍ക്കെതിരെ വിമതപ്രവര്‍ത്തനം നടത്തുന്നത് സപ്തര്‍ഷികള്‍ക്കെതിരെ വിമത പ്രവര്‍ത്തനം നടത്തുന്നതിനു തുല്യമാണ് അല്ലേ?”
“അതെ പ്രഭോ.” കനകഹാല പറഞ്ഞു. “ഈ അഴിമതിക്ക് നേതൃത്വം നല്കിയിരുന്നത് പരുന്ത്, മയില്‍, അരയന്നം എന്നീ ഉന്നതവിഭാഗത്തില്‍പെട്ട ബ്രാഹ്മണന്മാരായിരുന്നു. അതാണ് ഏറ്റവും വിഷമകരമായ കാര്യം. ഇവരുടെ ഈ ഉന്നതസ്ഥാനം മൂലം ക്ഷത്രിയന്മാരുടെയോ വൈശ്യന്മാരുടെയോ കീഴില്‍ പ്രവര്‍ത്തിക്കാന്‍ ഈ ബ്രാഹ്മണര്‍ക്ക് അനുവാദമില്ലായിരുന്നു. ഭൗതികലോകത്തിന്‍റെ ആകര്‍ഷണവലയത്തില്‍ അവര്‍ പെട്ടുപോകുമെന്ന് കരുതിയായിരുന്നു അത്. എന്നിട്ടും അവര്‍ മറ്റുള്ള ആളുകളേക്കാള്‍ മുന്‍പുതന്നെ ആ പ്രലോഭനങ്ങളില്‍ വീണുപോയി.”
“പിന്നെ നിങ്ങളെപ്പോലെ പ്രാവുകളുടെ ഗോത്രത്തില്‍പെട്ടവര്‍ അപ്പോഴും ക്ഷത്രിയന്മാര്‍ക്കുവേണ്ടി പ്രവര്‍ത്തിച്ചുകൊണ്ട് സത്യസന്ധത പുലര്‍ത്തി?” ശിവന്‍ ചോദിച്ചു.
“അതെ പ്രഭോ.” അഭിമാനപൂര്‍വ്വം നെഞ്ചുയര്‍ത്തി പിടിച്ചുകൊണ്ട് കനകഹാല പറഞ്ഞു.
മൂന്നാമത്തെ യാമം ആയിക്കഴിഞ്ഞു എന്നു സൂചിപ്പിച്ചുകൊണ്ട് നഗരമണി മുഴങ്ങി. ശിവനടക്കം മുറിയിലുണ്ടായിരുന്നവരെല്ലാം പുതിയ സമയാദ്ധ്യായത്തെ വരവേറ്റു കൊണ്ട് തിടുക്കത്തില്‍ ഒരു പ്രാര്‍ത്ഥന ചൊല്ലി. മെലൂഹന്മാരുടെ ചില രീതികള്‍ ശിവന്‍ മനസ്സിലാക്കിയിരുന്നു. ഒരു ശൂദ്രന്‍ അകത്തുവന്നു പ്രഹാരദീപം വീണ്ടും ചിട്ടപ്പടിയാക്കിയശേഷം, വന്നതുപോലെ നിശ്ശബ്‍ദനായി പുറത്തുപോയി. ഇനി ഏതു സമയത്തും സതി ഉദ്യാനത്തില്‍ നൃത്തമാരംഭിച്ചേക്കാം എന്ന് ശിവന്‍ സ്വയം ഓര്‍മ്മിപ്പിച്ചു.
“അങ്ങനെ, ഏത് വിപ്ലവമാണ് മാറ്റങ്ങള്‍ വരുത്തിയത് പ്രഭോ?” ദക്ഷനു നേരെ തിരിഞ്ഞുകൊണ്ട് ശിവന്‍ ചോദിച്ചു. “പര്‍വ്വതേശ്വരനും നന്തിയും ക്ഷത്രിയരാണ്. എന്നിട്ടും നിങ്ങള്‍ സോമരസം സേവിച്ചിരിക്കുന്നു. യഥാര്‍ത്ഥത്തില്‍ അങ്ങയുടെ സാമ്രാജ്യത്തിലെ ആളുകളെല്ലാംതന്നെ നല്ല ആരോഗ്യവും യുവത്വവും ഉള്ളവരായികാണപ്പെടുന്നു. സോമരസം എല്ലാവര്‍ക്കും നല്കിയിട്ടുണ്ടെന്നാണ് അതിനര്‍ത്ഥം. വിപ്ലവത്തിലൂടെയാണ് ഈ മാറ്റം വന്നിട്ടുണ്ടാവുക. ശരിയല്ലേ?”
“അതെ പ്രഭോ. ശ്രീരാമദേവന്‍ എന്നാണ് ആ വിപ്ലവകാരിയുടെ പേര്. ഇതുവരെ ഉണ്ടായതില്‍വെച്ച് ഏറ്റവും മഹാനായ ചക്രവര്‍ത്തി! ജയ് ശ്രീറാം!”
“ജയ് ശ്രീറാം!” മുറിയിലുണ്ടായിരുന്നവരെല്ലാം അതേറ്റുചൊല്ലി.
“അദ്ദേഹത്തിന്‍റെ ആശയങ്ങളും നേതൃത്വപാടവവും മെലൂഹന്‍ സമൂഹത്തെ മാറ്റിമറിച്ചു.” ദക്ഷന്‍ തുടര്‍ന്നു. “യഥാര്‍ത്ഥത്തില്‍ ചരിത്രഗതി വന്‍തോതില്‍ മാറ്റിമറിക്കപ്പെട്ടു. പക്ഷേ, ശ്രീരാമദേവന്‍റെ കഥ തുടരുന്നതിനു മുന്‍പായി ഞാനൊരു നിര്‍ദ്ദേശം മുന്നോട്ടുവെക്കട്ടെ?”
“തീര്‍ച്ചയായും മഹാരാജന്‍.”
“നമ്മള്‍ ഇപ്പോള്‍ മൂന്നാമത്തെ യാമത്തിലെത്തിക്കഴിഞ്ഞു. ഇനി ഭക്ഷണമുറിയില്‍ ചെന്ന് ഉച്ചഭക്ഷണം കഴിച്ചതിനുശേഷം പോരേ കഥ പറയുന്നത്?”
“ഉച്ചഭക്ഷണം കഴിക്കുന്നത് നല്ല കാര്യമാണെന്ന് എനിക്കു തോന്നുന്നു.” ശിവന്‍ പറഞ്ഞു. “എങ്കിലും എന്നെ കുറച്ചുനേരത്തേക്ക് ഒഴിവാക്കാന്‍ സാധിക്കുമോ? മറ്റൊരു പ്രധാനപ്പെട്ട കാര്യം എനിക്കു ചെയ്യുവാനുണ്ട്. താങ്കള്‍ക്ക് വിരോധമില്ലെങ്കില്‍ ഇനി നമ്മുടെ സംഭാഷണം നാളെയാക്കാമോ?”
കനകഹാലയുടെ മുഖം പൊടുന്നനെ മങ്ങി. പര്‍വ്വതേശ്വരന്‍റെ മുഖത്ത് പരിഹാസത്തിന്‍റെ പുഞ്ചിരി പരന്നു. ദക്ഷന്‍റെ മുഖത്ത് അപ്പോഴും പുഞ്ചിരിയുണ്ടായിരുന്നു. “തീര്‍ച്ചയായും നമുക്ക് നാളെ കാണാം, പ്രഭോ. രണ്ടാം യാമത്തിന്‍റെ രണ്ടാമത്തെ നാഴികയില്‍ താങ്കള്‍ക്ക് സൗകര്യപ്രദമായിരിക്കുമോ?”
“തീര്‍ച്ചയായും രാജന്‍. ബുദ്ധിമുട്ടിച്ചതില്‍ എന്നോടു പൊറുക്കുമല്ലോ.”
“അത് സാരമില്ല പ്രഭോ.” സദാ പുഞ്ചിരി തൂകിക്കൊണ്ട് ദക്ഷന്‍ പറഞ്ഞു. “താങ്കള്‍ക്ക് പോകേണ്ടിടത്തെത്തിക്കുവാന്‍ രഥം ഏര്‍പ്പാടുചെയ്യട്ടെ?”
“അങ്ങയുടെ ദയാവായ്പിനു നന്ദി, രാജന്‍. പക്ഷേ, ഞാന്‍ അവിടേക്കു നടന്നു പൊയ്ക്കൊള്ളാം. ഒരിക്കല്‍ കൂടി എന്നോടു ക്ഷമിക്കണം.”
എല്ലാവര്‍ക്കും നമസ്തേ പറഞ്ഞതിനുശേഷം ശിവനും നന്തിയും തിടുക്കത്തില്‍ ആ മുറിയില്‍നിന്ന് പുറത്തേക്കിറങ്ങി. കനകഹാല ദക്ഷനെ കുറ്റപ്പെടുത്തുന്നമട്ടില്‍ നോക്കി. ശാന്തയായിരിക്കുവാന്‍ കൈ കൊണ്ട് ആംഗ്യം കാട്ടിക്കൊണ്ട് ദക്ഷ മഹാരാജാവ് തലയാട്ടി. സാരമില്ല, നമ്മള്‍ നാളെ യോഗം ചേരുന്നുണ്ടല്ലോ.
“മഹാരാജന്‍ നമുക്ക് സമയം നഷ്‍ടമായിക്കൊണ്ടിരിക്കുകയാണ്.” കനകഹാല പറഞ്ഞു. “നീലകണ്ഠന് ഉടന്‍തന്നെ അദ്ദേഹത്തിന്‍റെ ചുമതലകള്‍ ഏറ്റെടുക്കേണ്ടതുണ്ട്.”
“കനകഹാല അദ്ദേഹത്തിന് സാവകാശം നല്കണം. ഇത്രയും കാലം നമ്മള്‍ കാത്തിരുന്നില്ലേ. കുറച്ചുദിവസം കൂടി വൈകിയതുകൊണ്ട് യാതൊന്നും തകര്‍ന്നുവീഴാന്‍ പോകുന്നില്ല!”
പര്‍വ്വതേശ്വരന്‍ ഉടന്‍ എഴുന്നേറ്റുനിന്നു. ദക്ഷനുനേരെ തലകുനിച്ചുകൊണ്ട് അദ്ദേഹം പറഞ്ഞു. “അങ്ങയുടെ സമ്മതത്തോടെ എനിക്കു പോകാമോ? ഒരു കിരാതനെ വിദ്യ പഠിപ്പിക്കുന്നതിനേക്കാള്‍ ഉപരിയായി പല പ്രധാനകാര്യങ്ങളും എന്‍റെ ശ്രദ്ധ കാത്തുകിടപ്പുണ്ട്.”
“പര്‍വ്വതേശ്വരന്‍, അദ്ദേഹത്തെക്കുറിച്ച് താങ്കള്‍ ആദരവോടെ സംസാരിക്കണം.” കനകഹാല മുന്നറിയിപ്പു നല്കി. “അദ്ദേഹം നീലകണ്ഠനാണ്.”
“യഥാര്‍ത്ഥ നേട്ടങ്ങളിലൂടെ നമ്മളെ അത് ബോധ്യപ്പെടുത്തിയാല്‍ മാത്രമേ അദ്ദേഹത്തെക്കുറിച്ച് ഞാന്‍ ആദരപൂര്‍വ്വം സംസാരിക്കുകയുള്ളൂ.” പര്‍വ്വതേശ്വരന്‍ മുറുമുറുത്തു. “നേട്ടങ്ങളെ മാത്രമേ ഞാന്‍ ആദരിക്കുകയുള്ളൂ. മറ്റൊന്നിനേയും ഞാന്‍ ആദരിക്കുകയില്ല. അതാണ് ശ്രീരാമദേവന്‍ അരുളിയ അടിസ്ഥാന തത്ത്വം. നമ്മുടെ കര്‍മ്മം മാത്രമാണ് പ്രധാനം. നമ്മുടെ ജന്മമല്ല. നമ്മുടെ ലിംഗമല്ല. നിശ്ചയമായും നമ്മുടെ കഴുത്തിന്‍റെ നിറമല്ല. നമ്മുടെ സമൂഹം മുഴുവനും മേന്മയുടെ അടിസ്ഥാനത്തിലാണ് നിര്‍വ്വചിക്കപ്പെട്ടിട്ടുള്ളത്. ഭവതി അതു മറന്നുപോയോ?”
“മതിയാക്കുക.” ദക്ഷന്‍ ശബ്‍ദമുയര്‍ത്തി. “നാം നീലകണ്ഠനെ ബഹുമാനിക്കുന്നു. അതിനര്‍ത്ഥം എല്ലാവരും അദ്ദേഹത്തെ ബഹുമാനിക്കണമെന്നാണ്!”