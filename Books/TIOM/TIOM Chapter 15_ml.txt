അധ്യായം പതിനഞ്ച്
അഗ്നിപരീക്ഷ

രോമക്കുപ്പായത്തിനകത്ത് ചുരുണ്ടുകൂടി, മൂര്‍ച്ചയുള്ള പാറക്കല്ലുകളില്‍ ചവിട്ടാതെ, പൊടി പിടിച്ച, ആടുകള്‍ പോകാറുള്ള വഴിയിലൂടെ, ആ ബാലന്‍ കുതിച്ചു പാഞ്ഞു. ഈര്‍പ്പം നിറഞ്ഞ കനത്ത കാട് ആ പാതയിലേക്ക് ഭീഷണമാംവിധം അതിക്രമിച്ചുകയറിയിരുന്നു. ആ ഇടുങ്ങിയ പാതയുടെ ഇരുവശത്തുമായി നിരന്നു നിന്നിരുന്ന മരങ്ങള്‍ക്കപ്പുറം കാണുക ദുഷ്കരമായിരുന്നു. ഓട്ടം പതുക്കെയായാല്‍ തന്‍റെ മേല്‍ ചാടി വീഴുവാനായി നിരവധി വികൃതസത്വങ്ങള്‍ ആ കനത്ത കാടിനുള്ളില്‍ പതുങ്ങിയിരുപ്പുണ്ടെന്ന് അവന് ഉറപ്പായിരുന്നു. അവന്‍റെ ഗ്രാമത്തിലെത്തിച്ചേരുവാന്‍ ഇനിയും മണിക്കൂറുകള്‍ വേണ്ടിവരും. സൂര്യന്‍ ദ്രുതഗതിയില്‍ മലനിരകള്‍ക്കു പുറകില്‍ അസ്തമിക്കുവാന്‍ പോവുകയായിരുന്നു. ആ സത്വങ്ങള്‍ക്കിഷ്‍ടം ഇരുട്ടാണ്. അമ്മയും മുത്തശ്ശിയുമെല്ലാം പറയുന്നത് അവന്‍ കേട്ടിട്ടുണ്ടായിരുന്നു. മുതിര്‍ന്നവരെ സത്വങ്ങള്‍ ശല്യപ്പെടുത്താത്തതിനാല്‍ അവരാരെങ്കിലും തന്നോടൊപ്പമുണ്ടായിരുന്നെങ്കിലെന്ന് അവന്‍ ആഗ്രഹിച്ചുപോയി.
വിചിത്രമായ തരത്തിലുള്ള ശ്വാസോച്ഛ്വാസശബ്‍ദം കേട്ടപ്പോള്‍ അവന്‍റെ ഹൃദയം ഒരു മിടിപ്പു വിട്ടുകളഞ്ഞു. പുറകില്‍നിന്ന് ഒരാക്രമണം പ്രതീക്ഷിച്ചുകൊണ്ട് തല്‍ക്ഷണം അവന്‍ വാളൂരിപ്പിടിച്ചു. കാട്ടിനകത്തെ ഭയങ്കരന്മാരെക്കുറിച്ച് അവന്‍റെ കൂട്ടുകാര്‍ പല കഥകളും കേട്ടിരുന്നു. ഭീരുക്കള്‍ ഒരിക്കലും മുന്നില്‍ നിന്ന് ആക്രമിക്കാറില്ല.
ആ ശബ്‍ദം എവിടെനിന്നാണെന്നറിയാന്‍ അവന്‍ ഒരുനിമിഷം അനങ്ങാതെ നിന്ന് ചെവി വട്ടം പിടിച്ചു. അതിന് സവിശേഷമായ ആവര്‍ത്തനത്തിന്‍റെ താളമുണ്ടായിരുന്നു. അവനാ ശബ്‍ദം നേര്‍ത്ത പരിചയമുള്ളതുപോലെ തോന്നി. ഇപ്പോള്‍ ആ കനത്ത ശ്വസനത്തിനൊപ്പം ഒരു പുരുഷന്‍റെ മുരള്‍ച്ചയുടെ ശബ്‍ദവും അവനു കേള്‍ക്കാന്‍ കഴിഞ്ഞു. മുന്‍പൊരിക്കല്‍ ആ ശബ്‍ദം കേട്ടിട്ടുള്ളതുപോലെ അവനുതോന്നി. അതൊരു സത്വമായിരുന്നില്ല! തന്‍റെ ശരീരത്തിലൂടെ ആവേശം അലതല്ലിയൊഴുകുമ്പോലെ അവനു തോന്നി. അതിനെക്കുറിച്ച് തന്‍റെ കൂട്ടുകാര്‍ അടക്കം പറയുന്നതും ഇക്കിളിപൂണ്ട് ചിരിക്കുന്നതും അവനോര്‍ത്തു. പക്ഷേ, അവനത് ഒരിക്കലും നേരില്‍ കണ്ടിട്ടില്ലായിരുന്നു. ഇത് അവനുള്ള അവസരമായിരുന്നു!
അവന്‍ സാവധാനം ആ കാടിനകത്തേക്ക് പതുങ്ങിപതുങ്ങിചെന്നു. അവന്‍റെ അരയില്‍ വാള്‍ തൂങ്ങിക്കിടപ്പുണ്ടായിരുന്നു. ആ ശബ്‍ദത്തിന്‍റെ ഉറവിടം തേടി അവന് ഏറെ മുന്നോട്ടു പോകേണ്ടതായി വന്നില്ല. ചെറിയൊരു വെളിമ്പ്രദേശത്തുനിന്നാണ് ആ ശബ്‍ദം പുറത്തുവന്നത്. ഒരു മരത്തിനു പിന്നില്‍ മറഞ്ഞിരുന്ന് അവന്‍ ആ സ്ഥലത്തേക്ക് ഒളിഞ്ഞുനോക്കി.
ഒരു പുരുഷനും സ്ത്രീയുമായിരുന്നു അത്. അവര്‍ തിടുക്കത്തിലാണെന്ന് അവനു തോന്നി. പൂര്‍ണ്ണമായും വിവസ്ത്രരായിരുന്നില്ല അവര്‍. ആ പുരുഷന്‍റെ ശരീരം അസാമാന്യമായ വിധം രോമാവൃതമായിരുന്നു – ഏതാണ്ട് ഒരു കരടിയെപ്പോലെ. അവിടെ നിന്ന് നോക്കുമ്പോള്‍ അവന് അയാളുടെ പുറം ഭാഗമേ കാണാന്‍ കഴിഞ്ഞിരുന്നുള്ളൂ. എന്നാല്‍ ആ സ്ത്രീയുടെ മുന്‍ വശം അവനു കാണാന്‍ കഴിഞ്ഞു. അതിസുന്ദരിയായിരുന്നു അവള്‍! നീണ്ട് ഇടതൂര്‍ന്ന അവളുടെ കേശഭാരം മോഹവികാരമുണര്‍ത്താന്‍ പോന്നതായിരുന്നു. ഭാഗികമായി കീറിയ മാര്‍കുപ്പായത്തിനകത്തുനിന്നും ഉറച്ച മുലകള്‍ പുറത്തേക്കു ദൃശ്യമായിരുന്നു. അതിക്രൂരമായ സംഭോഗം മൂലം ആ മുലയുടെ മുകളിലെ അരികുകള്‍ ചുവന്നിരുന്നു. പാവാട വലിച്ചു കീറിയിരുന്നതിനാല്‍ നീണ്ട മനോഹരമായ കാലുകള്‍ അനാവൃതമായിരുന്നു. ആ ബാലന്‍ സങ്കല്പത്തിനതീതമായി ആവേശം കൊണ്ടു. അവന്‍റെ ഏറ്റവും അടുത്ത സുഹൃത്തായ ഭദ്രനെ ഇക്കാര്യമറിയിക്കുവാന്‍ അവനു തിടുക്കമായി!
ആ കാഴ്ച കണ്ടുകൊണ്ടിരിക്കെ അവനില്‍ അസ്വസ്ഥത വളര്‍ന്നു. അതില്‍ എന്തോ കുറവുള്ളതുപോലെ അവനുതോന്നി. ആ പുരുഷന്‍ വികാരത്തിന്‍റെ കൊടുമുടിയിലെത്തിയപ്പോള്‍ സ്ത്രീ നിര്‍വ്വികാരയായി കിടന്നു – ഏതാണ്ട് മൃതപ്രായയായി. അവളുടെ കൈകള്‍ ജീവനറ്റതുപോലെ ഇരുവശത്തുമായി കിടന്നു. അവളുടെ ചുണ്ടുകള്‍ ഇറുക്കെ അടഞ്ഞു കിടന്നു. തന്‍റെ കമിതാവിനെ പ്രോത്സാഹിപ്പിക്കുന്ന മന്ത്രണങ്ങള്‍ അവളില്‍നിന്നും ഉയര്‍ന്നുകേട്ടില്ല. അവളുടെ കവിളിലൂടൊഴുകിയത് ആനന്ദക്കണ്ണീരായിരുന്നോ? അതോ ബലാല്‍ക്കാരത്തിനടിമപ്പെട്ടതിന്‍റെ കണ്ണീരായിരുന്നോ? പക്ഷേ, അതെങ്ങനെ സംഭവിച്ചു? ആ പുരുഷന്‍റെ കഠാര സ്ത്രീയുടെ കൈയെത്തും ദൂരത്താണ് കിടന്നിരുന്നത്. അവള്‍ക്കുവേണമെങ്കില്‍ ആ കത്തിയെടുത്ത് അയാളെ കുത്തിമലര്‍ത്താമായിരുന്നു.
ആ ബാലന്‍ തലകുലുക്കി. അവന്‍ തന്‍റെ മനസ്സാക്ഷിയെ നിശ്ശബ്‍ദമാക്കുവാന്‍ ശ്രമിച്ചു. “മിണ്ടാതിരിക്ക്. ഞാനിതൊന്നു കാണട്ടെ.”
അടുത്തതായി ജീവിതകാലം മുഴുവനും അവനെ വേട്ടയാടിയ നിമിഷമായിരുന്നു കടന്നുവന്നത്. പെട്ടെന്ന് ആ സ്ത്രീയുടെ കണ്ണുകള്‍ അവന്‍റെ മേല്‍ പതിഞ്ഞു.
“സഹായിക്കണേ!” അവള്‍ ഉറക്കെ നിലവിളിച്ചു. “ദയവായി സഹായിക്കണേ!”
പരിഭ്രമിച്ചുപോയ ആ ബാലന്‍ പുറകോട്ടു മലച്ചു, അവന്‍റെ വാള്‍ തറയില്‍ വീണു. രോമാവൃതനായ ആ സത്വം, ആരെയാണ് അവള്‍ സഹായത്തിനു വിളിക്കുന്നതെന്ന് ശ്രദ്ധിച്ചു. ആ ചെറുക്കന്‍ തന്‍റെ വാള്‍ എടുത്തുകൊണ്ട്, തണുത്ത് മരവിച്ച കാലിന്‍റെ വേദന വകവെയ്ക്കാതെ പാഞ്ഞു. തന്നെ പിന്തുടര്‍ന്നിരുന്ന ആ സത്വത്തെക്കുറിച്ചോര്‍ത്തു അവന്‍ ഭയഭീതനായി. ആ സത്വത്തിന്‍റെ കനത്ത ശ്വാസോച്ഛ്വാസത്തിന്‍റെ ശബ്‍ദം അവന് അപ്പോഴും കേള്‍ക്കാന്‍ കഴിഞ്ഞു.
ചെറുക്കന്‍ ആ ഊടുവഴിയിലൂടെ തന്‍റെ ഗ്രാമം ലക്ഷ്യമാക്കി കുതിച്ചുപാഞ്ഞു. അവനപ്പോഴും ആ കനത്ത ശ്വാസോച്ഛ്വാസത്തിന്‍റെ ശബ്‍ദം കേള്‍ക്കാമായിരുന്നു. ഓരോ നിമിഷം കഴിയുന്തോറും അത് അടുത്തു വരികയായിരുന്നു. പെട്ടെന്ന് അവന്‍ ഇടത്തോട്ട് തിരിഞ്ഞുനിന്ന് വാള്‍കൊണ്ട് ആഞ്ഞുവെട്ടി.
അവിടെയെങ്ങും ആരുമുണ്ടായിരുന്നില്ല. കനത്ത ശ്വാസോച്ഛ്വാസത്തിന്‍റെ ശബ്‍ദം അവിടെയെങ്ങുമുണ്ടായിരുന്നില്ല. നിസ്സഹായയായ ഒരു സ്ത്രീയുടെ സഹായത്തിനപേക്ഷിച്ചുകൊണ്ടുള്ള രോദനം മാത്രമാണ് അവിടെ ഉണ്ടായിരുന്നത്.
സഹായിക്കണേ! ദയവുചെയ്ത് സഹായിക്കണേ!
ആ ബാലന്‍ തിരിഞ്ഞുനോക്കി. പാവം സ്ത്രീ.
തിരിച്ചുപോ! അവളെ സഹായിക്ക്! അവന്‍റെ അന്തരാത്മാവ് കേണു.
ഒരുനിമിഷം അവന്‍ ശങ്കിച്ചുനിന്നു. പിന്നെ തിരിഞ്ഞ് ഗ്രാമം ലക്ഷ്യംവെച്ച് പാഞ്ഞു.
അരുത്! തിരിച്ചുപോ! അവളെ രക്ഷിക്ക്!
വിയര്‍ത്തുകുളിച്ചുകൊണ്ടാണ് ശിവന്‍ ഉണര്‍ന്നത്. അവന്‍റെ ഹൃദയം ഭ്രാന്തമായി സ്പന്ദിച്ചു. ആ ഭയാനകദിവസത്തിലേക്ക് തിരിച്ചുപോകാനാഗ്രഹിക്കുന്നതുപോലെ അവന്‍ തിരിഞ്ഞുനിന്നു. സ്വയം മോചനം നേടുന്നതിനുവേണ്ടി. പക്ഷേ, യാതൊരു മോചനവും സാധ്യമാവുകയില്ല. ആ സ്ത്രീയുടെ ഭീതി പൂണ്ട മുഖം അവന്‍റെ മനസ്സിലേക്ക് മടങ്ങിയെത്തി. അവന്‍ കണ്ണുകളടച്ചു. മനസ്സില്‍ പതിഞ്ഞു കഴിഞ്ഞ ഒരു രൂപത്തിനുനേര്‍ക്ക് എങ്ങനെ കണ്ണടക്കുവാന്‍ കഴിയും?
കാല്‍മുട്ടുകള്‍ മുകളിലേക്ക് വലിച്ചുവെച്ച് അവന്‍ തല അതില്‍ ചേര്‍ത്ത് വെച്ചു. തുടര്‍ന്ന് തനിക്ക് സാന്ത്വനമേകുന്ന ഒരേ ഒരു കാര്യം അവന്‍ ചെയ്തു. അവന്‍ കരഞ്ഞു.

ദ്വിതീയ മണ്ഡപത്തിലെ മധ്യഭാഗത്തുള്ള വിശാലമായ ഒരു സ്ഥലത്താണ് യജ്ഞശാല സ്ഥാപിച്ചിരുന്നത്. കരാചാപ മെലൂഹഹയെപ്പോലെ ലാളിത്യം ശീലമാക്കിയ സ്ഥലമല്ലായിരുന്നു. ജനശ്രദ്ധയാകര്‍ഷിക്കുന്നതിനുവേണ്ടി ആ അതിര്‍ത്തിനഗരം തെളിമയുള്ള വര്‍ണ്ണക്കൂടകള്‍ കൊണ്ട് അലംകൃതമായിരുന്നു. ആ പ്രതലമപ്പാടെ തിളങ്ങുന്ന സ്വര്‍ണ്ണനിറം പൂശിയിരുന്നു. വര്‍ണ്ണപ്പൊലിമയോടെ അലങ്കരിക്കപ്പെട്ട തൂണുകളില്‍ പൂക്കള്‍കൊണ്ട് തോരണം ചാര്‍ത്തിയിരുന്നു. ഒരു തുണിപ്പന്തല്‍ കെട്ടിയുയര്‍ത്തിയിരുന്നു. സൂര്യവംശികളുടെ കൊടിഅടയാളം ആലേഖനം ചെയ്ത ചുവപ്പും നീലയും നിറങ്ങളിലുള്ള കൊടിക്കൂറകള്‍ തൂണുകളില്‍ അന്തസ്സോടെ തൂങ്ങിയാടിക്കൊണ്ടിരുന്നു. മോടിയും ധാടിയും നിറഞ്ഞതായിരുന്നു ആ അന്തരീക്ഷം.
നഗരമണ്ഡപത്തിന്‍റെ ഏറ്റവും അറ്റത്തേക്കു വന്നുകൊണ്ട് ജൂലേശ്വര്‍ ശിവനെ യജ്ഞശാലയിലെ വിശിഷ്‍ടാതിഥിക്കുള്ള ഇരിപ്പിടത്തിലേക്കു നയിച്ചു. പ്രവിശ്യാധിപന്‍റെ ആവര്‍ത്തിച്ചുള്ള അഭ്യര്‍ത്ഥന പ്രകാരം ശിവന്‍ തന്‍റെ കഴുത്തില്‍ കെട്ടിയിരുന്ന പരുത്തിതുണികൊണ്ടുള്ള ആവരണം യജ്ഞസമയത്ത് അഴിച്ചുമാറ്റി. പര്‍വ്വതേശ്വരനും ബൃഹസ്പതിയും നീലകണ്ഠന്‍റെ വലതുഭാഗത്ത് ഉപവിഷ്‍ടരായപ്പോള്‍ ജൂലേശ്വരനും ആയുര്‍വതിയും ഇടതുഭാഗത്ത് ഇരിപ്പുറപ്പിച്ചു. നന്തിയും വീരഭദ്രനും ശിവന്‍റെ തൊട്ടു പിന്നില്‍ ഇരിക്കുവാനായി ക്ഷണിക്കപ്പെട്ടു. ഇത് കീഴ്വഴക്കത്തിന് വിരുദ്ധമായിരുന്നുവെങ്കിലും നീലകണ്ഠന്‍റെ അപേക്ഷമാനിച്ച് ജൂലേശ്വര്‍ അതിനു സമ്മതിക്കുകയായിരുന്നു. അന്താരാഷ്‍ട്ര നിലവാരമുള്ള ഒരു അതിര്‍ത്തി നഗരത്തിന്‍റെ ഭരണാധികാരിയായ ജൂലേശ്വര്‍ കരുതിയത് വളരെ കര്‍ക്കശമായ മെലൂഹന്‍ നിയമങ്ങള്‍ക്ക് ആ നഗരത്തില്‍ പ്രായോഗിക സൗകര്യത്തിനുവേണ്ടി ചെറിയ തോതിലുള്ള വിട്ടുവീഴ്ചകള്‍ ആവാമെന്നായിരുന്നു. അദ്ദേഹത്തിന്‍റെ ഈ സമീപനം വിവിധ വംശത്തിലും വിഭാഗത്തിലും പെട്ട ആളുകളെ ആ നഗരത്തിലേക്ക് ആകര്‍ഷിക്കുകയും വസ്തുക്കളുടെയും സേവനങ്ങളുടെയും ആശയങ്ങളുടെയും ഒരു വിനിമയ കേന്ദ്രമായി ആ നഗരത്തെ മാറ്റുകയും ചെയ്തു.
ശിവന്‍ സതിയുടെ മട്ടുപ്പാവിനുനേരെ നോക്കി. അവിടെ നിന്നാല്‍ ആ യാഗശാല കാണാം. യജ്ഞം നടക്കുമ്പോള്‍ സതിക്ക് ആ മണ്ഡപത്തില്‍ പ്രവേശിക്കാന്‍ അനുമതിയില്ലെങ്കിലും,സുരക്ഷിതമായ അകലത്തില്‍ നിലകൊള്ളുന്ന ആ അറയില്‍ നിന്നുകൊണ്ട് അവള്‍ക്കിതെല്ലാം കാണാം. അവിടെ നടക്കുന്ന കാര്യങ്ങള്‍ നിരീക്ഷിച്ചുകൊണ്ട് ആ അറയിലെ തിരശ്ശീലക്കുപിന്നിലായി കൃതികക്കൊപ്പം അവള്‍ നില്ക്കുന്നത് ശിവന്‍ കണ്ടു.
ഒരു യാഗത്തിനു മുന്നോടിയായി പതിവുള്ള ചടങ്ങെന്നനിലയില്‍ യജ്ഞാചാര്യന്‍ ഔപചാരികമായി ഇങ്ങനെ ചോദിച്ചു. “ഈ യജ്ഞം നടത്തുന്നതിനോട് ആര്‍ക്കെങ്കിലും എതിര്‍പ്പുണ്ടെങ്കില്‍ ഇപ്പോള്‍ പറയണം. പിന്നീടൊരിക്കലും ഇക്കാര്യം ഉന്നയിക്കാന്‍ പാടില്ല!”
ഇത് പരമ്പരാഗതമായി പതിവുള്ള ചോദ്യമായിരുന്നു. ഇതിന് ആരും മറുപടി പ്രതീക്ഷിക്കാറില്ല. അതുകൊണ്ടായിരിക്കാം “എനിക്ക് എതിര്‍പ്പുണ്ട്” എന്നൊരു ശബ്‍ദം ഉയര്‍ന്നപ്പോള്‍ പല ശബ്‍ദങ്ങള്‍ ചേര്‍ന്നൊരു ആരവം അവിടെ രൂപപ്പെട്ടത്.
എവിടെനിന്നാണാ ശബ്‍ദം ഉയര്‍ന്നതെന്നു മനസ്സിലാക്കുവാനായി ആര്‍ക്കും തിരിഞ്ഞുനോക്കേണ്ടതായി വന്നില്ല. സാമ്രാജ്യത്തിന്‍റെ വടക്കു പടിഞ്ഞാറന്‍ പ്രദേശത്തുള്ള വളരെ പ്രാകൃതമായ പ്രദേശത്തുനിന്നുള്ള തരക് എന്ന കുടിയേറ്റക്കാരനായിരുന്നു അത്. കരാചാപയില്‍ താമസമാക്കിയതുമുതല്‍ അയാള്‍, ‘പാപംമൂലം ജീര്‍ണ്ണിച്ചു’പോയ ഈ നഗരത്തിന്‍റെ ‘സദാചാര നിയമപാലകനാ’യി സ്വയം അവരോധിച്ചു.
ആര്‍ക്കാണ് എതിര്‍പ്പെന്ന് അറിയുവാനായി ശിവന്‍ കഴുത്തൊന്ന് ഉയര്‍ത്തി. ഏറ്റവും പുറകിലായി പൂജ നടക്കുന്ന സ്ഥലത്തിന്‍റെ ഏറ്റവും അറ്റത്ത് സതിയുടെ മട്ടുപ്പാവിന്‍റെ തൊട്ടുതാഴെയായി തരക് നില്ക്കുന്നത് ശിവന്‍ കണ്ടു. രാക്ഷസീയ രൂപമുള്ള ഭീമാകാരമായ വയറും, പേശികള്‍ മുഴച്ചുനില്ക്കുന്ന കൈകളും, കാലങ്ങളായി നടക്കുന്ന പോരാട്ടങ്ങള്‍ മൂലം ലഭിച്ച പരുക്കന്‍ മുറിപ്പാടുകള്‍ നിറഞ്ഞ മുഖവുമാണ് അയാള്‍ക്കുണ്ടായിരുന്നത്. അയാളൊരു വികൃതരൂപമായിരുന്നു. കൈത്തണ്ടയില്‍ കെട്ടിയിരുന്ന ഉറുക്കുകളില്‍ നോക്കാതെതന്നെ സൈന്യത്തിന്‍റെ ഏറ്റവും അടിസ്ഥാനവിഭാഗത്തില്‍പെട്ട പദവികളില്‍ ജോലി ചെയ്തിരുന്ന ഒരു ക്ഷത്രിയനാണ് തരക് എന്ന് മനസ്സിലാക്കാവുന്നതേയുള്ളൂ.
കടുത്ത ഈര്‍ഷ്യയോടെ ജൂലേശ്വര്‍ തരകിനെ തുറിച്ചുനോക്കി. “എന്താണിതൊക്കെ? നമ്മുടെ അലങ്കാരപ്പണികളില്‍ ചന്ദ്രവംശി നിറങ്ങള്‍ ഉപയോഗിച്ചിട്ടില്ലെന്ന് നാം ഉറപ്പുവരുത്തിയിട്ടുണ്ട്. അതോ യജ്ഞത്തിനുപയോഗിക്കുന്ന ജലത്തിന്‍റെ ഊഷ്മാവ് വേദങ്ങളില്‍പറഞ്ഞ പ്രകാരമല്ലെന്ന് നിങ്ങള്‍ക്ക് തോന്നുന്നുണ്ടോ?”
അവിടെകൂടിയിരുന്നവര്‍ അടക്കിച്ചിരിച്ചു. പര്‍വ്വതേശ്വരന്‍ ജൂലേശ്വറിനെ രൂക്ഷമായി നോക്കി. മര്യാദയില്ലാത്ത രീതിയില്‍ വേദത്തെക്കുറിച്ച് പരാമര്‍ശിച്ചതിന്‍റെ പേരില്‍ അദ്ദേഹത്തെ വിമര്‍ശിക്കാന്‍ അവസരം കിട്ടുംമുന്‍പേ തരക് തുടങ്ങി “ഒരു വികര്‍മരും യജ്ഞശാല നടക്കുന്ന പ്രതലത്തില്‍ ഉണ്ടാകാന്‍ പാടില്ലെന്നാണ് നിയമം പറയുന്നത്.”
“അതെ.” ജൂലേശ്വര്‍ പറഞ്ഞു. “നിങ്ങളെ ഒരു വികര്‍മനായി പ്രഖ്യാപിക്കാത്തിടത്തോളം കാലം, നിയമം ലംഘിക്കപ്പെട്ടതായി ഞാന്‍ കരുതുന്നില്ല.”
“അതെ, നിയമം ലംഘിക്കപ്പെട്ടിട്ടുണ്ട്.”
അവിടെ കൂടിയിരുന്നവരില്‍നിന്നും നടുക്കം സൂചിപ്പിക്കുന്ന മര്‍മ്മരമുയര്‍ന്നു. ജൂലേശ്വര്‍ കൈ ഉയര്‍ത്തി.
“തരക്, ഇവിടെ വികര്‍മര്‍ ആരും തന്നെയില്ല.” ജൂലേശ്വര്‍ പറഞ്ഞു. “ഇനി ദയവായി ഇരിക്ക്.”
“രാജകുമാരി സതി തന്‍റെ സാന്നിദ്ധ്യംവഴി ഈ യജ്ഞത്തെ മലിനപ്പെടുത്തിയിരിക്കുന്നു.”
ശിവനും പര്‍വ്വതേശ്വരനും തരകിനെ രൂക്ഷമായി നോക്കി. അവിടെ കൂടിയിരുന്നവരെപ്പോലെ ജൂലേശ്വറും തരക് പറഞ്ഞതുകേട്ട് അമ്പരന്നുപോയിരുന്നു. “തരക്!” ജൂലേശ്വര്‍ പറഞ്ഞു “നീ വല്ലാതെ കാടുകയറുന്നു. സതി രാജകുമാരി ഇപ്പോള്‍ അതിഥി മന്ദിരത്തിനകത്താണ്. അത് യജ്ഞനിയമങ്ങള്‍ക്കനുസൃതമായ കാര്യമാണ്. അവര്‍ യജ്ഞശാല നില്ക്കുന്ന പ്രതലത്തില്‍ സന്നിഹിതയല്ല. ഇനി ഞാന്‍ നിന്നെ ചാട്ടവാറുകൊണ്ടടിക്കും മുന്‍പേ ഒരിടത്തിരിക്ക്.”
“എന്തിന്‍റെ പേരില്‍ താങ്കള്‍ക്കെന്നെ ചാട്ടയ്ക്കടിക്കുവാന്‍ കഴിയും?” തരക് ഉറക്കെ ചോദിച്ചു “നിയമത്തിന് വേണ്ടി വാദിക്കുന്നത് മെലൂഹയില്‍ ഒരു കുറ്റകൃത്യമല്ല.”
“പക്ഷേ, ഇവിടെ നിയമം ലംഘിക്കപ്പെട്ടിട്ടില്ല!”
“ഉണ്ട്. അങ്ങനെയുണ്ടായിട്ടുണ്ട്. യജ്ഞം നടക്കുന്ന വേളയില്‍ യജ്ഞശാല നില്ക്കുന്ന പ്രതലത്തില്‍ ഒരു വികര്‍മ്മരും സന്നിഹിതരാകാന്‍ പാടില്ലെന്നാണ് നിയമം അനുശാസിക്കുന്നത്. ഇപ്പോള്‍ ഈ യജ്ഞം നടക്കുന്നത് നഗരത്തിന്‍റെ ദ്വിതീയ പ്രതലത്തിലാണ്. എന്നാല്‍ ഈ പ്രതലത്തില്‍ താമസിക്കുന്നതിലൂടെ കുമാരി യജ്ഞത്തെ മലിനപ്പെടുത്തുകയാണ്.”
സാങ്കേതികമായി തരക് പറഞ്ഞത് ശരിയായിരുന്നു. യജ്ഞത്തിന്‍റെ പ്രാര്‍ത്ഥനാ ചടങ്ങു നടക്കുന്ന പ്രതലത്തില്‍ വികര്‍മര്‍ ഉണ്ടാവാന്‍ പാടില്ല എന്നാണ് ഭൂരിഭാഗം ആളുകളും വ്യാഖ്യാനിച്ചത്. മെലൂഹയിലെ മറ്റു നഗരങ്ങളെപ്പോലെ കരാചാപയും ഒരു പ്രതലത്തില്‍, ദ്വിതിയ എന്ന പ്രതലത്തിലാണ് സ്ഥിതി ചെയ്തിരുന്നത് എന്നതിനാല്‍, നിയമത്തിന്‍റെ കണിശമായ വ്യാഖ്യാനം പറയുന്നത് സതിക്ക് ദ്വിതിയപ്രതലത്തില്‍ ഒരിടത്തും സന്നിഹിതയാകാന്‍ പറ്റില്ലെന്നു തന്നെയാണ്. യജ്ഞത്തിന്‍റെ നിയമസാധുത ഉറപ്പിക്കുവാനായി നഗരമതിലുകള്‍ക്ക് പുറത്തുള്ള മറ്റൊരു സ്ഥലത്തേക്ക് സതി മാറിത്താമസിക്കേണ്ടി വരും.
താത്ത്വികമായി വളരെ ശരിയായിരുന്ന തരകിന്‍റെ തടസവാദം കേട്ടതോടെ ജൂലേശ്വര്‍ ഒരു ഞൊടിയിട അമ്പരന്നുപോയി. തളര്‍ന്നുപോയ വാദമുഖങ്ങളാണ് ജൂലേശ്വര്‍ ഉന്നയിച്ചത്. “പറയൂ തരക്, നീ വല്ലാതെ അന്തഃകരണവിശുദ്ധി പ്രകടമാക്കുന്നു. അത് വളരെ കര്‍ക്കശമായ വ്യാഖ്യാനമാണെന്ന് എനിക്കു തോന്നുന്നു.”
“അല്ല, ശ്രീമന്‍ ജൂലേശ്വര്‍ജി” ആ ജനസഞ്ചയത്തിലൂടെ ഉച്ചത്തിലുള്ള ഒരു ശബ്‍ദം പ്രകമ്പനം കൊണ്ടു.
ആ ശബ്‍ദം എവിടെനിന്നാണ് വരുന്നതെന്നറിയുവാന്‍ എല്ലാവരും തിരിഞ്ഞുനോക്കി. മട്ടുപ്പാവില്‍ നില്ക്കുകയായിരുന്ന സതി തുടര്‍ന്നു “പ്രവിശ്യാപതേ, അങ്ങയെ ശല്യപ്പെടുത്തിയതില്‍ എന്നോടു ക്ഷമിക്കുക.” ഉപചാരപൂര്‍വ്വം നമസ്തേ അര്‍പ്പിച്ചുകൊണ്ട് സതി പറഞ്ഞു “പക്ഷേ, തരക് നടത്തിയ നിയമവ്യാഖ്യാനം ശരിയാണ്. ഈ യജ്ഞത്തിനെ ശല്യപ്പെടുത്താനിടവന്നതില്‍ ഞാന്‍ ഖേദിക്കുന്നു. ഞാനും എന്‍റെ അകമ്പടിക്കാരും ഉടനടി ഈ നഗരം വിട്ടു പോകുന്നതായിരിക്കും. മൂന്നാമത്തെ യാമം ആരംഭിക്കുമ്പോഴേക്കും ഈ യജ്ഞച്ചടങ്ങുകള്‍ പൂര്‍ത്തിയായിരിക്കും, ഞങ്ങള്‍ മടങ്ങിവരും.”
ശിവന്‍ മുഷ്‍ടി ചുരുട്ടിപ്പിടിച്ചു. അയാള്‍ക്ക് തരകന്‍റെ കഴുത്ത് പിടിച്ച് ഞെരിക്കണമെന്നുണ്ടായിരുന്നു. അമാനുഷശക്തിയോടെ വളരെ പാടുപെട്ട് അയാള്‍ സ്വയം നിയന്ത്രിച്ചു. നിമിഷങ്ങള്‍ക്കകം സതി അതിഥി മന്ദിരത്തില്‍നിന്നും കൃതികയോടൊപ്പം പുറത്തു കടന്നു. അവര്‍ക്കൊപ്പം അഞ്ച് സുരക്ഷാഭടന്മാരുമുണ്ടായിരുന്നു. ശിവന്‍ തിരിഞ്ഞ് നന്തിയേയും വീരഭദ്രനേയും നോക്കി. അവര്‍ രണ്ടുപേരും എഴുന്നേറ്റ് സതിയുടെ അടുത്തേക്കു നടന്നു. നഗരത്തിനു പുറത്ത് സതിയുടെ സുരക്ഷിതത്വം ഉറപ്പുവരുത്തണമെന്ന് ശിവന്‍ ആഗ്രഹിക്കുന്നുണ്ടെന്ന് അവര്‍ക്കു മനസ്സിലായി.
“നിനക്കിത് സ്വയം മനസ്സിലാക്കാന്‍ കഴിഞ്ഞില്ലെന്നത് ലജ്ജാവഹം.”തരക് പരിഹാസത്തോടെ സതിയെ നോക്കി പറഞ്ഞു. “നീ എന്ത് രാജകുമാരിയാണ്? നിയമത്തെ നിനക്ക് ബഹുമാനമില്ലേ?”
സതി തരകിനെ നോക്കി. അവളുടെ മുഖം ശാന്തമായിരുന്നു. ഒരു തര്‍ക്കത്തിലോ ചര്‍ച്ചയിലോ ഏര്‍പ്പെടുവാന്‍ അവള്‍ തയ്യാറായില്ല. തന്‍റെ സുരക്ഷാഭടന്മാര്‍ കുതിരയെ ഒരുക്കുന്നതിനായി ക്ഷമയോടെ അവള്‍ കാത്തിരുന്നു.
“നീലകണ്ഠന്‍റെ യാത്രാസംഘത്തോടൊപ്പം യാത്രചെയ്തുകൊണ്ട് വികര്‍മയായ ഒരു സ്ത്രീ എന്താണ്ചെയ്യുന്നതെന്ന് എനിക്കു മനസ്സിലാകുന്നില്ല. ആ യാത്രമുഴുവനും മലിനമാക്കുകയാണ് അവള്‍ ചെയ്യുന്നത്.” തരക് രോഷം കൊണ്ടു.
“മതി!” ശിവന്‍ ഇടപെട്ടു. “രാജകുമാരി സതി അന്തസ്സോടെ ഇവിടം വിടുകയാണ്. നിന്‍റെ ഈ ജല്പനങ്ങള്‍ ഉടനടി നിര്‍ത്തിയിരിക്കണം.”
“ഞാന്‍ നിര്‍ത്തുകയില്ല!” തരക് ചീറി. “നിങ്ങള്‍ എന്തു നേതാവാണ്? നിങ്ങള്‍ ശ്രീരാമദേവന്‍റെ നിയമങ്ങളെയാണ് വെല്ലുവിളിക്കുന്നത്.”
“തരക്” ജൂലേശ്വര്‍ ശബ്‍ദമുയര്‍ത്തി. “നീലകണ്ഠ ഭഗവാന് നിയമത്തെ വെല്ലുവിളിക്കുവാനുള്ള അവകാശമുണ്ട്. നിനക്ക് സ്വന്തം ജീവന് വിലയുണ്ടെങ്കില്‍ അദ്ദേഹത്തിന്‍റെ അധികാരത്തെ നീ വെല്ലുവിളിക്കുകയില്ല.”
“ഞാന്‍ ഒരു മെലൂഹനാണ്.” ചീറി തരക്. “നിയമം ലംഘിക്കുന്ന ആരെയും വെല്ലുവിളിക്കുവാനുള്ള അവകാശം എനിക്കുണ്ട്. ഒരു രജകന്‍, ഒരു സാധാരണ അലക്കുകാരന്‍ രാമദേവനെ ചോദ്യം ചെയ്തു. അദ്ദേഹത്തിന്‍റെ മഹത്വം മൂലമാണ് ആ രജകന്‍റെ തടസവാദം മുഖവിലക്കെടുത്ത് സപത്നിയെ അദ്ദേഹം ഉപേക്ഷിച്ചത്. രാമഭഗവാന്‍റെ ഉദാഹരണം മുന്നില്‍കണ്ടു വേണം നീലകണ്ഠന്‍ തീരുമാനങ്ങളെടുക്കുന്നതിനായി തന്‍റെ മസ്തിഷ്കമുപയോഗിക്കേണ്ടതെന്നാണ് എനിക്കു പറയാനുള്ളത്.”
“മതി തരക്!”സതി മുരണ്ടു.
തരകിന്‍റെ പരാമര്‍ശങ്ങള്‍ കേട്ടതോടെ അവിടെ ഉണ്ടായിരുന്നവരെല്ലാം അന്ധംവിട്ട് നിശ്ശബ്‍ദരായിത്തീര്‍ന്നു. സതിക്കൊന്നും സംഭവിച്ചില്ലെങ്കിലും അവളുടെ മനസ്സിനകത്ത് എന്തോ ഒന്ന് മിന്നി. കുറേക്കാലമായി അവള്‍ പലവിധത്തിലുള്ള അപമാനങ്ങള്‍ സഹിക്കുകയാണ്. അവയെല്ലാം അവള്‍ അന്തസ്സോടെ സഹിച്ചു. പക്ഷേ, ഇപ്പോള്‍ അയാള്‍ ശിവനെയാണ് ആക്ഷേപിച്ചിരിക്കുന്നത്. അവളുടെ ശിവനെ, എന്ന് അവള്‍ സ്വയം മനസ്സില്‍ പറഞ്ഞ് അംഗീകരിച്ചു.
“ഞാന്‍ അഗ്നിപരീക്ഷ നേരിടാന്‍ തയ്യാറാണ്.” നിയന്ത്രണം വീണ്ടെടുത്തുകൊണ്ട് സതി പറഞ്ഞു.
അമ്പരന്നുപോയ ആളുകള്‍ക്ക് അവരുടെ കാതുകളെ വിശ്വസിക്കാന്‍ കഴിഞ്ഞില്ല. അഗ്നികൊണ്ടുള്ള ഒരു പരീക്ഷണം.
ഓരോ വിനാഴിക കടന്നുപോകുന്തോറും കാര്യങ്ങള്‍ മോശമായിക്കൊണ്ടിരിക്കുകയായിരുന്നു. അഗ്നിപരീക്ഷയെന്നാല്‍ ആരെങ്കിലുമൊരാള്‍ മരിക്കുംവരെയുള്ള ദ്വന്ദയുദ്ധം. അനീതി പുലര്‍ത്തുന്ന പീഡകനെ വെല്ലുവിളിക്കുന്ന പോരാട്ടം. അഗ്നിയുടെ വലയം സൃഷ്‍ടിച്ച ഗോദായില്‍ നടക്കുന്ന ദ്വന്ദ്വയുദ്ധം. ആ വലയത്തില്‍ നിന്ന് രക്ഷപ്പെടാന്‍ ഒരു മാര്‍ഗ്ഗവുമില്ല. രണ്ടിലൊരാള്‍ കീഴടങ്ങുകയോ മരിക്കുകയോ ചെയ്യുംവരെ പോരാട്ടം തുടരും. ആയിടെയായി അഗ്നിപരീക്ഷ അപൂര്‍വ്വമായിരുന്നു. ഒരു സ്ത്രീ പോരാട്ടത്തിന് മുന്‍കൈയെടുക്കുന്നത് കേട്ടുകേള്‍വിയില്ലാത്ത കാര്യമായിരുന്നു.
“ഇതിന്‍റെ യാതൊരു കാര്യവുമില്ല, കുമാരീ.” ജൂലേശ്വര്‍ അപേക്ഷിച്ചു. സതി തന്‍റെ രാജ്യത്തുവെച്ച് കൊല്ലപ്പെടുമോ എന്നായിരുന്നു അവിടത്തെ ജനങ്ങളെപ്പോലെ ജൂലേശ്വറും ഭയപ്പെട്ടിരുന്നത്. ഭീമാകാരനായ തരക് നിശ്ചയമായും അവളെ കശാപ്പു ചെയ്യും. ചക്രവര്‍ത്തിയുടെ ക്രോധം ഭയങ്കരമായിരിക്കും. തരകിന്‍റെ നേര്‍ക്കു തിരിഞ്ഞുകൊണ്ട് ജൂലേശ്വര്‍ ഉത്തരവിട്ടു “നീ വെല്ലുവിളി സ്വീകരിക്കാന്‍ പാടില്ല.”
“എന്നിട്ടുവേണം എന്നെ ഭീരുവെന്നുവിളിക്കാന്‍?”
“നിന്‍റെ ധീരത തെളിയിക്കുവാന്‍ നിനക്കാഗ്രഹമുണ്ടോ?” പര്‍വ്വതേശ്വരന്‍ അപ്പോള്‍ ആദ്യമായി സംസാരിച്ചു. “എങ്കില്‍ എന്നോടു പോരാട്ടത്തിനുവാ. സതിയുടെ സഹായിയായി ഞാന്‍ വരാം.”
“ഹേയ് പിതൃതുല്യ, എനിക്കുമാത്രമേ ഒരു സഹായിയെ, രണ്ടാമനെ നിയമിക്കുവാനുള്ള അധികാരമുള്ളൂ.” പിതാവിനെ പോലെയാണ് അദ്ദേഹം എന്നു സൂചിപ്പിക്കുംവിധം ആദരസൂചകമായിപര്‍വ്വതേശ്വരനെ അഭിസംബോധനചെയ്തുകൊണ്ട് സതി പറഞ്ഞു. തരകിനു നേര്‍ക്കു തിരിഞ്ഞുകൊണ്ട് അവള്‍ പറഞ്ഞു “ഞാന്‍ ഒരു രണ്ടാമനേയും നിശ്ചയിക്കുന്നില്ല. നീ എന്നോട് നേരിട്ട് പോരാടണം.”
“നീ അങ്ങനെയൊന്നും ചെയ്യരുത്, തരക്.” ബൃഹസ്പതി തടസവുമായി രംഗത്തെത്തി.
“തരക്, മരിക്കാന്‍ മോഹമില്ലെങ്കില്‍ മാത്രം, നീ ഈ പോരാട്ടത്തില്‍നിന്ന് പിന്മാറിയാല്‍ മതി.” ശിവന്‍ പറഞ്ഞു.
നീലകണ്ഠന്‍റെ വാക്കുകള്‍ കേട്ട് എല്ലാവരും ഞെട്ടിത്തിരിഞ്ഞുനോക്കി. സതിയെ നോക്കിക്കൊണ്ട് ശിവന്‍ തുടര്‍ന്നു “കരാചാപയിലെ പൗരന്മാരെ, രാജകുമാരി പോരാടുന്നത് ഞാന്‍ കണ്ടിട്ടുണ്ട്. അവള്‍ക്ക് ആരെയും പരാജയപ്പെടുത്താന്‍ കഴിയും. ദേവന്മാരെ പോലും.”
നടുക്കത്തോടെ സതി ശിവനെ നോക്കി.
“ഞാനീ വെല്ലുവിളി സ്വീകരിക്കുന്നു.” തരക് മുരണ്ടു.
തരകിനെ നോക്കി തലയാട്ടിയശേഷം സതി തന്‍റെ വെളുത്ത കുതിരയുടെ പുറത്ത് ചാടിക്കയറി പോകാനൊരുങ്ങി. ആ ചത്വരത്തിന്‍റെ അറ്റത്തെത്തിയപ്പോള്‍ കുതിരയുടെ കടിഞ്ഞാണിലൊന്നു വലിച്ച് നിര്‍ത്തി, ഒരിക്കല്‍കൂടി ശിവനെ തിരിഞ്ഞുനോക്കി. അയാളെ നോക്കി മന്ദഹസിച്ചശേഷം അവള്‍ കുതിരയെ ഓടിച്ചുപോയി.

മൂന്നാം യാമത്തിന്‍റെ തുടക്കത്തിലാണ് ശിവനും ബൃഹസ്പതിയും ആരും കാണാതെ വ്യായാമ മുറിയായ വാര്‍ജീശഗൃഹത്തിലെത്തിയത്. തന്‍റെ രണ്ടു കൂട്ടുകാരുമായി തരക് ആയോധന പരിശീലനം നടത്തുന്നത് രഹസ്യമായി കാണുവാനാണ് അവര്‍ അവിടെ എത്തിയത്. അന്നത്തെ യജ്ഞം ഒരു പരാജയമായിരുന്നു. അടുത്തദിവസം രാജകുമാരി കൊല്ലപ്പെടും എന്ന ആശങ്കമൂലം ജനങ്ങളിലാര്‍ക്കും ആ ചടങ്ങില്‍ പങ്കെടുക്കുവാന്‍ ഉത്സാഹമുണ്ടായിരുന്നില്ല. എന്നാല്‍ ഒരിക്കല്‍ തീരുമാനിച്ചു കഴിഞ്ഞാല്‍ യജ്ഞം നടന്നേ മതിയാവൂ, അല്ലാത്ത പക്ഷം ദേവകള്‍ കോപിഷ്‍ടരാകും. യജ്ഞ സമ്മേളനത്തിലുണ്ടായിരുന്നവര്‍ മുറപോലെ ചടങ്ങുകള്‍ നടത്തി. യജ്ഞം അവസാനിപ്പിച്ചു.
തരകിന്‍റെ ഭീതിയുണര്‍ത്തുന്ന പ്രശസ്തമായ വെട്ടുകള്‍ നിസ്സഹായരായ അയാളുടെ കൂട്ടാളികളെ നിഷ്പ്രഭരാക്കുന്നതുകണ്ടപ്പോള്‍ ബൃഹസ്പതിയുടെ മനസ്സ് ഭയം കൊണ്ട് നിറഞ്ഞു. അദ്ദേഹം ഉടനെ ഒരു തീരുമാനത്തിലെത്തിച്ചേര്‍ന്നു. “ഇന്നുരാത്രി തന്നെ ഞാനവനെ വധിക്കും. സതി നാളെ കൊല്ലപ്പെടുകയില്ല.”
അവിശ്വാസത്തിന്‍റെ നടുക്കത്തോടെ ശിവന്‍ ആ മുഖ്യശാസ്ത്രകാരനെ തിരിഞ്ഞുനോക്കി. “ബൃഹസ്പതീ, താങ്കള്‍ എന്താണീ പറയുന്നത്?”
“ഇതുപോലെയൊരു വിധി അനുഭവിക്കേണ്ടവളല്ല, കുലീനയായ സതി. അവള്‍ക്കുവേണ്ടി ഞാനെന്‍റെ ജീവനും സല്‍പ്പേരും ത്യജിക്കാന്‍ ഒരുക്കമാണ്.”
“പക്ഷേ, താങ്കളൊരു ബ്രാഹ്മണനാണ്. താങ്കള്‍ ആരെയും വധിക്കാന്‍ പാടുള്ളതല്ല.”
“താങ്കള്‍ക്കുവേണ്ടി ഞാനതു ചെയ്യും.”ബൃഹസ്പതി മന്ത്രിച്ചു. അദ്ദേഹത്തിന്‍റെ വിധിവാക്യത്തില്‍ വികാരത്തിന്‍റെ മേഘക്കൂട്ടം നിറഞ്ഞുനിന്നു. “താങ്കള്‍ക്ക് അവള്‍ നഷ്‍ടപ്പെടാന്‍ പാടില്ല, സുഹൃത്തേ.”
ശിവന്‍ ബൃഹസ്പതിയുടെ അടുത്തേക്ക് നീങ്ങി അദ്ദേഹത്തെ ആലിംഗനം ചെയ്തു. “മനസ്സിനെ മലിനമാക്കരുത്, സുഹൃത്തേ. ഇത്രയും വലിയൊരു ത്യാഗത്തിനുവേണ്ട മഹത്വമൊന്നും എനിക്കില്ല.”
ബൃഹസ്പതി ശിവനോട് ഇഴുകിച്ചേര്‍ന്നു നിന്നു.
പുറകോട്ടു മാറുന്നതിനിടയില്‍ ശിവന്‍ പറഞ്ഞു “എന്തായാലും താങ്കളുടെ ത്യാഗത്തിന്‍റെ ആവശ്യം വരില്ല. സൂര്യന്‍ കിഴക്കുദിക്കുന്നതുപോലെ, നാളെ സതി തരകിനെ തോല്പിക്കുമെന്ന കാര്യം ഉറപ്പാണ്.”

മൂന്നാം യാമത്തിലെ കുറച്ചു നാഴികകള്‍ പിന്നിട്ടപ്പോള്‍ സതി അതിഥി മന്ദിരത്തില്‍ മടങ്ങിയെത്തി. അവള്‍ തന്‍റെ അറയിലേക്കു പോയില്ല. പകരം, വീരഭദ്രനേയും നന്തിയേയും നടുമുറ്റത്തേക്കു വിളിച്ചുവരുത്തി, അവരുമായി സതി ആയോധന പരിശീലനം ആരംഭിച്ചു.
അല്പനേരം കഴിഞ്ഞപ്പോള്‍ പര്‍വ്വതേശ്വരന്‍ അവശനായതുപോലെ അവിടേക്കു നടന്നുവന്നു. സതിയുമായുള്ള തന്‍റെ അവസാനത്തെ സംഭാഷണ മായിരിക്കും ഇത് എന്ന് അദ്ദേഹത്തിന്‍റെ മുഖത്തെ ഭാവം വ്യക്തമായി വിളംബരം ചെയ്തു. പരിശീലനം മതിയാക്കി വാള്‍ ഉറയിലിട്ടശേഷം അദ്ദേഹത്തോട് ആദരപൂര്‍വ്വം നമസ്തേ പറഞ്ഞ് കൈ കൂപ്പി. “പിതൃതുല്യന്‍” അവള്‍ മന്ത്രിച്ചു.
പര്‍വ്വതേശ്വരന്‍ സതിയുടെ അടുത്തേക്കുവന്നു, അദ്ദേഹത്തിന്‍റെ മുഖം വിളറിയിരുന്നു. അവള്‍ക്ക് തീര്‍ച്ചയുണ്ടായിരുന്നില്ലെങ്കിലും അദ്ദേഹം കരയുകയായിരുന്നിരിക്കണം എന്ന് അവള്‍ക്കു തോന്നി. മുന്‍പൊരിക്കലും കണ്ണീരിന്‍റെ ലാഞ്ചനപോലും അദ്ദേഹത്തിന്‍റെ ആത്മവിശ്വാസംമുറ്റിയ കണ്ണുകളില്‍ അവള്‍ കണ്ടിട്ടില്ല. 
“എന്‍റെ കുട്ടീ” പര്‍വ്വതേശ്വരന്‍ തേങ്ങി.
“എനിക്കു ശരിയെന്നു തോന്നുന്നത് ഞാന്‍ ചെയ്യുന്നു.” സതി പറഞ്ഞു. “എനിക്കതില്‍ സന്തോഷം തോന്നുന്നു.”
അപ്പോള്‍ എന്തെങ്കിലും പറയുവാനുള്ള ശക്തി കണ്ടെത്തുവാന്‍ പര്‍വതേശ്വരനു സാധിച്ചില്ല. അന്നു രാത്രി തരകനെ നിഗ്രഹിച്ചാലോ എന്ന് പര്‍വ്വതേശ്വരന്‍ ഒരുനിമിഷം ആലോചിച്ചു. പക്ഷേ അത് നിയമവിരുദ്ധമായിരിക്കും.
തൊട്ടടുത്ത നിമിഷം ശിവനും ബൃഹസ്പതിയും അങ്ങോട്ടു കടന്നുവന്നു. ശിവന്‍ പര്‍വ്വതേശ്വരന്‍റെ മുഖം ശ്രദ്ധിച്ചു. ആ സര്‍വ്വസൈന്യാധിപന്‍റെ മുഖത്ത് ആദ്യമായിട്ടാണ് അവന്‍ തളര്‍ച്ചയുടെ ലക്ഷണങ്ങള്‍ കാണുന്നത്. പര്‍വ്വതേശ്വരന്‍റെ മുഖത്തെ വിഷമം അവന് മനസ്സിലാക്കുവാന്‍ കഴിഞ്ഞെങ്കിലും സതിയുടെ മേല്‍ അതു ചെലുത്താന്‍ പോകുന്ന സ്വാധീനം അവന് അംഗീകരിക്കാന്‍ കഴിയുന്നതായിരുന്നില്ല.
“ഞാന്‍ വൈകിപ്പോയതില്‍ ഖേദിക്കുന്നു.” ശിവന്‍ ഉത്സാഹത്തോടെ പറഞ്ഞു.
അവിടെയുണ്ടായിരുന്ന എല്ലാവരും അവനെ നോക്കി.
“യഥാര്‍ത്ഥത്തില്‍ ഞാനും ബൃഹസ്പതിയും തരകിനുവേണ്ടി വരുണ ഭഗവാന്‍റെ ക്ഷേത്രത്തില്‍ പ്രാര്‍ത്ഥിക്കുവാന്‍ പോയതായിരുന്നു.” ശിവന്‍ പറഞ്ഞു. “ഇഹലോകത്തുനിന്നും പരലോകത്തേക്കുള്ള അവന്‍റെ ആത്മാവിന്‍റെ യാത്ര സുഖകരമായിരിക്കേണമേ എന്നാണ് ഞങ്ങള്‍ പ്രാര്‍ത്ഥിച്ചത്.”
സതി പൊട്ടിച്ചിരിച്ചു. തുടര്‍ന്ന് അവിടെ കൂടിയിരുന്നവരെല്ലാം പൊട്ടിച്ചിരിച്ചു.
“ഭദ്രന്‍, സതിക്ക് പരിശീലനത്തിന് പറ്റിയ ആള്‍ നീയല്ല.” ശിവന്‍ പറഞ്ഞു. “നീ അതിവേഗം ചലിക്കുന്നു. നന്തി നീ രാജകുമാരിയോട് പോരാടൂ. നിന്‍റെ അനായാസ വേഗത നിയന്ത്രിക്കണം.”
പിന്നെ സതിയെനോക്കിക്കൊണ്ട് ശിവന്‍ തുടര്‍ന്നു “തരക് പരിശീലിക്കുന്നത് ഞാന്‍ കണ്ടു. അവന്‍റെ വെട്ടിന് നല്ല കരുത്തുണ്ട്. പക്ഷേ, അവന്‍റെ വെട്ടിന്‍റെ ശക്തിമൂലം അവന്‍റെ വേഗത കുറയുന്നുണ്ട്. അവന്‍റെ കരുത്ത് അവന്‍റെ ബലഹീനതയാക്കി മാറ്റണം. നിന്‍റെ ദ്രുതഗതിയിലുള്ള ചലനങ്ങള്‍ ശരിക്കും ഉപയോഗിക്കുക.”
ഓരോവാക്കും മനസ്സിലേക്കാവാഹിച്ചുകൊണ്ട് സതി തലകുലുക്കി. നന്തിയുമായി ചേര്‍ന്ന് അവള്‍ പരിശീലനം പുനരാരംഭിച്ചു. നന്തിയുടെ സാവധാനത്തിലുള്ള നീക്കങ്ങളെ അപേക്ഷിച്ച് വളരെ ദ്രുതഗതിയിലുള്ള സതിയുടെ നീക്കങ്ങള്‍ക്കൊടുവില്‍ വധിക്കാന്‍ ശേഷിയുള്ള ഒരു വെട്ട് അവള്‍ അതിജീവിച്ചു.
പെട്ടെന്ന് ശിവന് ഒരാശയം തോന്നി. നന്തിയോട് നിര്‍ത്താന്‍ നിര്‍ദ്ദേശം നല്കിയശേഷം ശിവന്‍ സതിയോട് ചോദിച്ചു. “അങ്കത്തിന് സ്വന്തം ഇഷ്‍ടപ്രകാരമുള്ള ആയുധം തെരഞ്ഞെടുക്കാനുള്ള അവകാശം നിനക്കുണ്ടോ?”
“ഉണ്ട്. വെല്ലുവിളിയുയര്‍ത്തിയത് ഞാനായതിനാല്‍ എനിക്കതിനുള്ള അവകാശമുണ്ട്.”
“എങ്കില്‍ കത്തി ആയുധമായി തെരഞ്ഞെടുക്കുക. അങ്ങനെ വന്നാല്‍ അവന് നിന്നെ ആക്രമിക്കുവാനുള്ള അകലം കൂടും. അതേസമയം നിനക്ക് അതിദ്രുതം അകത്തേക്കും പുറത്തേക്കും നീങ്ങാന്‍ സാധിക്കും.”
“അത് ഗംഭീരമായ ആശയമാണ്!” പര്‍വ്വതേശ്വരന്‍ പ്രതികരിച്ചപ്പോള്‍ ബൃഹസ്പതി തലകുലുക്കി.
സതി ഉടന്‍തന്നെ തന്‍റെ സമ്മതം അറിയിച്ചു. ഏതാണ്ട് അതേനിമിഷം തന്നെ വീരഭദ്രന്‍ രണ്ട് കത്തികളുമായി പ്രത്യക്ഷപ്പെട്ടു. ഒരെണ്ണം നന്തിക്കും മറ്റൊരെണ്ണം സതിക്കും അയാള്‍ നല്കി. “ഇനി പരിശീലനം തുടര്‍ന്നാലും മഹതി!”

വൃത്താകൃതിയിലുള്ള അങ്കത്തട്ടിന്‍റെ ഒത്തനടുവിലായി സതിയും തരകും നിലയുറപ്പിച്ചു. കരാചാപയിലെ ഏറ്റവും വിശാലമായ രംഗഭൂമിയായിരുന്നില്ല അത്. വലിയ അനുപാതത്തിലുള്ളതായിരുന്നു അവിടത്തെ ഏറ്റവും വലിയ രംഗഭൂമി. പ്രധാന ക്രീഡാകേന്ദ്രത്തിന്‍റെ തൊട്ടടുത്തായി നിര്‍മ്മിച്ച ഈ കളിത്തട്ടിലായിരുന്നു മെസൊപ്പൊട്ടേമിയക്കാരും മറ്റും ഇഷ്‍ടപ്പെട്ടിരുന്ന സംഗീതസഭകള്‍ നടന്നിരുന്നത്. അഗ്നിപരീക്ഷയ്ക്കു വേണ്ട അളവിലും ചിട്ടയിലുമാണ് ആ അങ്കത്തട്ട് തയ്യാറാക്കിയിരുന്നത്. അത്ര അനായാസം പടവെട്ടാന്‍ ഉതകും വിധം വലുതോ, എതിരാളിയെ എളുപ്പം കീഴ്പ്പെടുത്തി പോരാട്ടം അവസാനിപ്പിക്കാന്‍ കഴിയുംവിധം ചെറുതോ ആയിരുന്നില്ല ആ അങ്കത്തട്ട്. ആ ക്രീഡാകേന്ദ്രത്തിനുചുറ്റും കാണികള്‍ക്ക് കാണാന്‍ പാകത്തില്‍ ഇരിപ്പിടങ്ങള്‍ ഉണ്ടാക്കിയിരുന്നു. കരാചാപയില്‍ കഴിഞ്ഞ അഞ്ഞൂറു വര്‍ഷമായി ഉണ്ടായിട്ടുള്ള ഏറ്റവും സവിശേഷമായ ഈ ദ്വന്ദ്വയുദ്ധം കാണുവാനായി ഇരുപതിനായിരത്തിലധികം കാണികള്‍ തടിച്ചു കൂടിയിരുന്നു.
നിശ്ശബ്‍ദമായ പ്രാര്‍ത്ഥന എല്ലാ ചുണ്ടുകളിലും ഉയര്‍ന്നു. മനുപിതാവേ, അദ്ഭുതം പ്രവര്‍ത്തിക്കൂ. സതിയെ വിജയിപ്പിക്കൂ. അല്ലെങ്കില്‍ ഏറ്റവും കുറഞ്ഞത് അവളെ ജീവിക്കുവാന്‍ അനുവദിക്കൂ. സതിയും തരകും പരസ്പരം നമസ്തേ എന്ന് അഭിവാദ്യം ചെയ്തു. അഭിമാനപൂര്‍വ്വം പോരാടും എന്ന പൗരാണികമായ പ്രതിജ്ഞയുടെ ആവര്‍ത്തനമായിരുന്നു ആ അഭിവാദ്യം. ക്രീഡാകേന്ദ്രത്തിന്‍റെ പ്രധാനവേദിയുടെ ഏറ്റവും മുകളിലായി സ്ഥാപിച്ചിരുന്ന വരുണദേവന്‍റെ പ്രതിമയെ നോക്കി അവര്‍ രണ്ടുപേരും ആ ജലത്തിന്‍റെയും സമുദ്രങ്ങളുടെയും ദേവന്‍റെ അനുഗ്രഹാശിസ്സുകള്‍ക്കായി അദ്ദേഹത്തെ വന്ദിച്ചു. വരുണ ദേവന്‍റെ പ്രതിമയുടെ തൊട്ടുതാഴെയുള്ള പ്രധാന ഇരിപ്പിടം ജൂലേശ്വര്‍ ശിവനുവേണ്ടി ഒഴിച്ചിട്ടു. പ്രവശ്യാധിപന്‍ ശിവന്‍റെ ഇടതുഭാഗത്തും അതിന്‍റെ തൊട്ടടുത്തായി ആയുര്‍വതിയും കൃതികയും ഇരുന്നപ്പോള്‍ ശിവന്‍റെ വലതുഭാഗത്തായി ബൃഹസ്പതിയും പര്‍വ്വതേശ്വരനും ഇരിപ്പുറപ്പിച്ചു. നന്തിയും വീരഭദ്രനും പതിവുപോലെ ശിവന്‍റെ പുറകിലായി ഇരുന്നു. തലേദിവസം ഒരു പക്ഷിദൂതനെ ദക്ഷന്‍റെ അടുത്തേക്ക് ഈ ദ്വന്ദ്വയുദ്ധത്തെക്കുറിച്ചുള്ള സന്ദേശവുമായി അയച്ചിരുന്നു. എന്നാല്‍ അതിനുള്ള മറുപടി ലഭിക്കുന്നതിനുള്ള സമയം ശേഷിപ്പുണ്ടായിരുന്നില്ല.
അവസാനം ജൂലേശ്വര്‍ എഴുന്നേറ്റു നിന്നു. അഗ്നിപരീക്ഷയെക്കുറിച്ചോര്‍ത്തപ്പോള്‍ അദ്ദേഹത്തിന് ഉള്ളില്‍ പരിഭ്രമമുണ്ടായിരുന്നുവെങ്കിലും, പുറമേക്ക് അദ്ദേഹം ശാന്തനായിരുന്നു. ആചാരമനുസരിച്ച് മുഷ്‍ടിചുരുട്ടി നെഞ്ചില്‍ ചേര്‍ത്തുപിടിച്ചുകൊണ്ട് അദ്ദേഹം ഉറക്കെ പ്രഖ്യാപിച്ചു “സത്യം! ധര്‍മ്മം! മാനം!”
ക്രീഡാകേന്ദ്രത്തില്‍ കൂടിയിരുന്നവര്‍ അതംഗീകരിക്കും വിധം ഉച്ചത്തില്‍ പ്രതികരിച്ചു “സത്യം! ധര്‍മ്മം! മാനം!” 
തരകും സതിയും അത് ഏറ്റുചൊല്ലി “സത്യം! ധര്‍മ്മം! മാനം!”
ജൂലേശ്വര്‍ തലകുലുക്കി അനുവാദം കൊടുത്തപ്പോള്‍ ക്രീഡാകേന്ദ്രത്തിന്‍റെ ചുമതലക്കാരന്‍ വിശുദ്ധാഗ്നിയുപയോഗിച്ച് ചടങ്ങുതുടങ്ങുന്നതിന്‍റെ ഭാഗമായി വിളക്കു തെളിയിച്ചു. ആ വിളക്കില്‍നിന്നും എണ്ണ ഒഴിച്ചിട്ടിരുന്ന ചാലിലേക്കു തീ പടര്‍ന്നു; അങ്കത്തട്ടിനു ചുറ്റും അഗ്നിയുടെ ഒരു വലയം പൂര്‍ത്തിയായി. അഗ്നിപരീക്ഷയ്ക്കുള്ള വലയം തയ്യാറായി.
ജൂലേശ്വര്‍ ശിവനെ നോക്കി “പ്രഭോ, മത്സരം തുടങ്ങുന്നതിനുള്ള അനുവാദം നല്കിയാലും.”
ആത്മവിശ്വാസത്തിന്‍റെ പുഞ്ചിരിയോടെ ശിവന്‍ സതിയെ നോക്കി. പിന്നെ ക്രീഡാകേന്ദ്രത്തിലെ ജനതയെ നോക്കി അദ്ദേഹം ഉറക്കെ പ്രഖ്യാപിച്ചു “അഗ്നിദേവന്‍റെ വിശുദ്ധാഗ്നിയില്‍ സത്യം എപ്പോഴും വിജയിക്കട്ടെ!”
തരകും സതിയും ഉടന്‍ കത്തി ഉറയില്‍ നിന്നും ഊരിപ്പിടിച്ചു. പരമ്പരാഗത പോരാളികളെപ്പോലെ തരക് കത്തി മുന്നില്‍ ഉയര്‍ത്തിപ്പിടിച്ചു. തന്‍റെ കരുത്തിന് അനുയോജ്യമായ ശൈലിയാണ് തരക് തെരഞ്ഞെടുത്തിരുന്നത്. കത്തി മുന്നില്‍ ഉയര്‍ത്തിപ്പിടിച്ചിരുന്നതിനാല്‍ സതി അടുത്തുവന്നാല്‍ എപ്പോള്‍ വേണമെങ്കിലും അയാള്‍ക്കവളെ വെട്ടാം. അയാള്‍ അത്രയ്ക്ക് ഇളകിക്കളിച്ചിരുന്നില്ല. അതുകൊണ്ട് സതിക്ക് തന്‍റേതായ രീതിയില്‍ സ്വതന്ത്രമായ നീക്കങ്ങള്‍ നടത്താം.
പോരാട്ടത്തിന്‍റെ ചട്ടങ്ങളെല്ലാം ലംഘിച്ചുകൊണ്ട് സതി കത്തി പുറകിലാണ് പിടിച്ചിരുന്നത്. ശത്രുവില്‍നിന്ന് സുരക്ഷിതമായ അകലം പാലിച്ചിരുന്ന അവള്‍ കത്തി എപ്പോഴും വലതുകൈയില്‍നിന്ന് ഇടതുകൈയിലേക്ക് തിരിച്ചും മറിച്ചും മാറ്റിമാറ്റിപ്പിടിച്ചുകൊണ്ടിരുന്നു. ആക്രമണം ഏതുദിശയില്‍ നിന്നായിരിക്കും എന്നകാര്യത്തില്‍ തരകിന് ആശയക്കുഴപ്പമുണ്ടാക്കുക എന്നതായിരുന്നു സതിയുടെ ഉദ്ദേശ്യം. അതേസമയം തരക് കഴുകനെപ്പോലെ സതിയുടെ ചലനങ്ങള്‍ ശ്രദ്ധിച്ചുകൊണ്ടിരുന്നു. അവളുടെ വലതു കൈ ചലിക്കുന്നത് അയാള്‍ കണ്ടു. കത്തി ഇപ്പോള്‍ അവളുടെ വലതുകൈയിലായിരുന്നു.
പൊടുന്നനെ സതി ഇടത്തോട്ട് കുതിച്ചു. തരക് അനങ്ങാതെ നിന്നു. അവളുടെ വലതു കൈയിലാണ് കത്തിയെന്നും ഇടത്തോട്ടുള്ള അവളുടെ നീക്കം ഒരു സൂത്രമാണെന്നും അയാള്‍ക്കു മനസ്സിലായിരുന്നു. കത്തി പ്രയോഗിക്കണമെങ്കില്‍ അവള്‍ക്ക് വലത്തോട്ടു നീങ്ങേണ്ടതായി വരും. അതുപോലെത്തന്നെ സതി ചടുലമായി വലത്തുമാറിക്കൊണ്ട് തരകിന്‍റെ വയറ് ലക്ഷ്യമിട്ട് കത്തി ആഞ്ഞുവീശി. എന്നാല്‍ തരക് അത് മുന്‍കൂട്ടി മനസ്സിലാക്കിയിരുന്നു. കത്തി ഇടതുകൈയിലേക്കു മാറ്റിപ്പിടിച്ച് അയാള്‍ സതിയുടെ നെഞ്ച് ലക്ഷ്യമാക്കി ആഞ്ഞുവെട്ടി. വലിയൊരു മുറിവുണ്ടാക്കിയില്ലെങ്കിലും അത് സതിയുടെ ശരീരത്തില്‍ കൊണ്ടു. കാഴ്ചക്കാരില്‍ നിന്ന് ഒന്നിച്ചുള്ളൊരു നിശ്വാസമുയര്‍ന്നു.
സതി പുറകോട്ടു നീങ്ങി വീണ്ടും പോരിനൊരുങ്ങി. കത്തി വീണ്ടും പുറകില്‍ പിടിച്ച് അവളത് ഒരു കൈയില്‍നിന്നും മറു കൈയിലേക്ക് മാറ്റിമാറ്റിപ്പിടിച്ചു. തരക് അവളുടെ കൈകളെ സശ്രദ്ധം നിരീക്ഷിക്കുന്നുണ്ടായിരുന്നു. അവളുടെ ഇടതുകൈയിലായിരുന്നു കത്തി. അവള്‍ വലതുഭാഗത്തേക്ക് നീങ്ങുമെന്ന് അയാള്‍ പ്രതീക്ഷിച്ചു. അവള്‍ വലത്തോട്ടു തന്നെ നീങ്ങി. അവള്‍ പൊടുന്നനെ ഇടത്തോട്ടു വെട്ടിമാറുന്നതിനായി അവന്‍ കാത്തുനിന്നു. അതുപോലെ ഇടതു കൈ ആഞ്ഞുവീശി അവള്‍ ഇടത്തോട്ടു മാറി. സതിയുടെ കൈ അനങ്ങുന്നതിനുമുന്‍പുതന്നെ തരക് പ്രവര്‍ത്തിച്ചു. അതുമൂലം ആ നീക്കം തരകിനെ ബാധിച്ചില്ല. അയാള്‍ തന്‍റെ വലതുകൈ കൊണ്ട് ആഞ്ഞുവെട്ടിയപ്പോള്‍ അതവളുടെ ഇടതുചുമലില്‍ ആഴത്തിലൊരു മുറിവുണ്ടാക്കി. കാണികള്‍ ഭയാക്രാന്തരായി നിലവിളിച്ചു. സതി പൊടുന്നനെ പുറകോട്ട് നീങ്ങി ചിലര്‍ ഭയം മൂലം കണ്ണുകളടച്ചുപിടിച്ചു. ഭൂരിഭാഗം ആളുകളും കടുത്ത പ്രാര്‍ത്ഥനയിലേര്‍പ്പെട്ടു. മരണം സംഭവിക്കുന്നെങ്കില്‍ തല്‍ക്ഷണം സംഭവിക്കട്ടെ, സാവധാനം വേദന അനുഭവിച്ചുകൊണ്ടാവാതിരിക്കട്ടെ അത്.
“കുമാരി എന്താണീ കാണിക്കുന്നത്?” ബൃഹസ്പതി പരിഭ്രാന്തിയോടെ ശിവനോടു ചോദിച്ചു. “അവള്‍ എന്തിനാണ് ലക്കും ലഗാനുമില്ലാതെ അയാളുടെ നേര്‍ക്കു പായുന്നത്?”
ബൃഹസ്പതിയെ നിരീക്ഷിക്കുന്നതിനൊപ്പം ശിവന്‍ പര്‍വ്വതേശ്വരന്‍റെ മുഖവും ശ്രദ്ധിച്ചു. പര്‍വ്വതേശ്വരന്‍റെ മുഖത്ത് അദ്ഭുതവും അതേസമയം കുമാരിയോടുള്ള ആരാധനയും നിറഞ്ഞ ഭാവമായിരുന്നു. ബൃഹസ്പതിയെപ്പോലെ പരിഭ്രമമുണ്ടായിരുന്നില്ല അദ്ദേഹത്തിന്. എന്താണ് സംഭവിക്കുന്നതെന്ന് അദ്ദേഹത്തിനു മനസ്സിലായിരുന്നു. ആ പോരാട്ടം നടക്കുന്നിടത്തേക്ക് തിരിഞ്ഞുകൊണ്ട് ശിവന്‍ പറഞ്ഞു “അവള്‍ ഒരു കെണിയൊരുക്കിക്കൊണ്ടിരിക്കുകയാണ്.”
അങ്കത്തട്ടിനു നടുവില്‍ സതി കത്തി പുറകില്‍ പിടിച്ച് ഇരുകൈകളിലേക്കും അതിവേഗം മാറ്റിക്കൊണ്ടിരുന്നു. വലതുഭാഗത്തുനിന്നും ഇടത്തോട്ട് നീങ്ങുകയാണെന്ന വ്യാജേന നീങ്ങിയെങ്കിലും കത്തി കൈമാറ്റിപ്പിടിച്ചില്ല. ഇടതു കൈ അയച്ചുപിടിച്ച് വലതുകൈയില്‍ കത്തി മുറുകെപിടിച്ചുകൊണ്ട് അവള്‍ ഒന്നു വിശ്രമിച്ചു.
തരക് സതിയെ വളരെ സശ്രദ്ധം വീക്ഷിക്കുന്നുണ്ടായിരുന്നു. സാവധാനം രക്തമൊഴുക്കി അവളെ ഇഞ്ചിഞ്ചായി വധിക്കാമെന്ന് അയാള്‍ക്ക് നല്ല വിശ്വാസമുണ്ടായിരുന്നു. കത്തി അവളുടെ ഇടതുകൈയിലാണെന്നായിരുന്നു തരകിന്‍റെ ധാരണ. അവള്‍ ആദ്യം വലത്തോട്ടും പിന്നെ ഇടത്തോട്ടും നീങ്ങുമെന്നു തന്നെ അയാള്‍ നിശ്ചയിച്ചു. അവള്‍ വീറോടെ അങ്ങനെ ചെയ്തു. ഇടതുകൈകൊണ്ട് അവള്‍ വെട്ടുമെന്നു കരുതി തന്‍റെ വലതുകൈകൊണ്ട് അയാള്‍ ആഞ്ഞുവീശി. സതി സുഖമായി പുറകോട്ടു തെന്നിമാറി. സ്തബ്‍ധനായിപ്പോയ തരകിന് എന്തെങ്കിലും ചെയ്യാന്‍ കഴിയുന്നതിനുമുന്‍പേ, വലതുഭാഗത്തുകൂടെ കുതിച്ചു കയറിയ സതി തന്‍റെ വലതുകൈയിലുണ്ടായിരുന്ന കത്തി തരകിന്‍റെ നെഞ്ചു ലക്ഷ്യമാക്കി ആഴ്ത്തി. കത്തി തരകിന്‍റെ ശ്വാസകോശത്തിലൂടെ തുളച്ചുകയറി. ആ വെട്ടിന്‍റെ നടുക്കം അയാളെ നിശ്ചലനാക്കി. വായില്‍നിന്നും രക്തം കുതിച്ചുചാടി. കത്തി താഴെയിട്ട് അയാള്‍ ആടിയാടി പുറകോട്ടു നീങ്ങി. സതി യാതൊരു ദയയുമില്ലാതെ കത്തിയിലെ പിടിത്തത്തിന്‍റെ മുറുക്കം കൂട്ടിക്കൊണ്ട് അതിന്‍റെ പിടിവരെ നെഞ്ചില്‍ ആഴ്ത്തി.
തരക് അനക്കമറ്റ് പുറകോട്ട് തറയിലേക്ക് മലച്ചു. ആ ക്രീഡാകേന്ദ്രമപ്പാടെ സ്തംഭിച്ചുപോയി. ജഗന്മാതാവിന്‍റെ രൗദ്രമായ മുഖഭാവമായിരുന്നു സതിക്കപ്പോള്‍. എണ്‍പത്തിയഞ്ചു വര്‍ഷമായി അടക്കിവെച്ചിരുന്ന ക്രോധം ആ നിമിഷം അണപൊട്ടിയൊഴുകി. അയാളുടെ ശരീരത്തില്‍ കഴിയാവുന്നിടത്തോളം നാശം വരുത്തുന്നതിനായി സാവധാനം ചുഴറ്റിക്കൊണ്ടാണ് അവളാ കത്തി ഊരിയെടുത്തത്. തരകിന്‍റെ വായില്‍നിന്നും രക്തം പുറത്തേക്ക് കുതിച്ചൊഴുകി. രണ്ടു കൈകൊണ്ടും ആ കത്തി മുറുകെ പിടിച്ച് ഒരൊറ്റവെട്ടിന് അയാളുടെ ഹൃദയത്തെ നുറുക്കി ദ്രുതഗതിയില്‍ അയാളെ വധിക്കുവാനായിരുന്നു അവളുടെ ഉദ്ദേശ്യം. അപ്രതീക്ഷിതമായി പെട്ടെന്ന് അവളുടെ രൗദ്രഭാവം ശാന്തതയ്ക്കു വഴിമാറി. അവളുടെ ഉള്ളില്‍ നിന്നും ആ രൗദ്രോര്‍ജ്ജം ആരോ വലിച്ചൂറ്റിയെടുത്തതുപോലെയായിരുന്നു അത്. അവള്‍ ചുറ്റും നോക്കി. ദുഷ്‍ടസംഹാരകനായ ശിവന്‍, തന്‍റെ സിംഹാസനത്തിലിരുന്നുകൊണ്ട് ചെറിയൊരു മന്ദഹാസത്തോടെ അവളെ നോക്കിക്കൊണ്ടിരുന്നു. 
പിന്നെ അവള്‍ തരകിനെ നോക്കി മന്ത്രിച്ചു “ഞാന്‍ നിനക്ക് മാപ്പുതരുന്നു.”
ക്രീഡാകേന്ദ്രം ആഹ്ലാദമുഖരിതമായി. ആ പോരാട്ടത്തിന് വരുണദേവന്‍ തിരനാടകമെഴുതിയാല്‍പോലും അത് ഇത്രത്തോളം പൂര്‍ണ്ണമാവുകയില്ല. സൂര്യവംശികള്‍ ഏറെ പ്രിയപ്പെട്ടതായി കരുതിയിരുന്നതെല്ലാം അതിലുണ്ടായിരുന്നു. സമ്മര്‍ദ്ദമേറുമ്പോള്‍ തീവ്രമായി എതിര്‍ക്കുമെങ്കിലും വിജയിച്ചുകഴിഞ്ഞാല്‍ ഉദാരമതിയാകുന്ന ശൈലി.
കത്തി ഉയര്‍ത്തിപ്പിടിച്ചുകൊണ്ട് സതി അട്ടഹസിച്ചു. “ജയ് ശ്രീരാം!”
ആ ക്രീഡാകേന്ദ്രത്തിലുണ്ടായിരുന്നവരെല്ലാം അത് ഏറ്റുചൊല്ലി “ജയ് ശ്രീറാം!”
ശിവനുനേരെ തിരിഞ്ഞ് സതി ഒരിക്കല്‍ക്കൂടി ഗര്‍ജ്ജിച്ചു “ജയ് ശ്രീറാം!”
“ജയ്….. “വികാരഭരിതനായ ശിവന്‍റെ ചുണ്ടില്‍നിന്നും ബാക്കിയുള്ള വാക്കുകള്‍ പുറത്തുവന്നില്ല.
ഞാനീ ഗര്‍ജ്ജനം പൂര്‍ത്തിയാക്കിയില്ലെങ്കിലും ശ്രീരാമദേവന്‍ അതൊന്നും ഗൗരവമായിക്കാണില്ല.
താന്‍ പ്രണയിക്കുന്ന സ്ത്രീയുടെ മുന്നില്‍ തന്‍റെ കണ്ണീര്‍ കാണിക്കാതിരിക്കുവാനായി ശിവന്‍ മറ്റൊരിടത്തേക്കു മുഖം തിരിച്ചു. ആത്മനിയന്ത്രണം വീണ്ടെടുത്തുകൊണ്ട് തേജസ്സാര്‍ന്ന മന്ദസ്മിതത്തോടെ ശിവന്‍ സതിയെ നോക്കി. അവള്‍ ശിവനെത്തന്നെ നോക്കിക്കൊണ്ടിരുന്നു. ശിവന്‍റെ ആരാധന കണ്ടപ്പോള്‍ അവളുടെ ഉള്ളില്‍ ഉറങ്ങിക്കിടന്നിരുന്ന വികാരങ്ങള്‍ അലയടിച്ചുണര്‍ന്നു. അത് സഹിക്കാന്‍ കഴിയാതായപ്പോള്‍ സതി കണ്ണുകളടച്ചു.