അധ്യായം പത്തൊന്‍പത്
പ്രണയ സാഫല്യം

മൂന്നാഴ്ചക്കുശേഷം രാജകീയ യാത്രാ സംഘം ദേവഗിരിയിലെത്തിയപ്പോള്‍ ആഘോഷത്തിന്‍റെ അന്തരീക്ഷമായിരുന്നു അവിടെ. നേരത്തെതന്നെ ദേവഗിരിയിലെത്തിയിരുന്ന കനകഹാല രണ്ടു സഹസ്രാബ്‍ദമായി ജനങ്ങള്‍ ഉല്‍ക്കണ്ഠയോടെ കാത്തിരുന്ന ആ വിവാഹത്തിനുവേണ്ട തയ്യാറെടുപ്പുകള്‍ കൃത്യമായി നടക്കുന്നുണ്ടെന്ന് ഉറപ്പുവരുത്തിയിരുന്നു. അവര്‍ നടത്തിയിരുന്ന തയ്യാറെടുപ്പുകള്‍ എന്നും മികവുറ്റതായിരുന്നു.
വിവാഹത്തിന്‍റെ വൈവിധ്യമാര്‍ന്ന ചടങ്ങുകള്‍ ഏഴുദിവസത്തോളം നീണ്ടുനിന്നു. ഓരോ ദിവസവും വ്യത്യസ്തമായ പരിപാടികള്‍ നിറഞ്ഞതായിരുന്നു. സൂര്യവംശി നിലവാരമനുസരിച്ചുള്ള ലാളിത്യത്തിനു പകരം നഗരം മുഴുവനും അതിമനോഹരമായി അലങ്കരിച്ചിരുന്നു. വര്‍ണ്ണശബളമായ കൊടിക്കൂറകള്‍ നഗരമതിലുകള്‍ക്കുമീതെ അഭിമാനത്തോടെ പാറിക്കളിച്ചു. പൊതുവേ ലാളിത്യമാര്‍ന്ന കൊട്ടാരത്തിന്‍റെ പുറംഭാഗത്ത് ഉത്സവത്തിന്‍റെ ഭംഗി അലയടിച്ചു. ഏഴുദിവസത്തേക്ക് നഗരത്തിലെ എല്ലാ ഭോജനശാലകളും ഭക്ഷണവും പാനീയങ്ങളും വിളമ്പിയത് സൗജന്യമായാണ്. അത് മുഴുവന്‍ ഭരണകൂടം വകവെച്ചുകൊടുത്തു. നഗരത്തിലെ കെട്ടിടങ്ങള്‍ മുഴുവനും കൊട്ടാരം വക ചെലവില്‍ ചായം പൂശി ഭംഗിയാക്കി. ദേവഗിരിയിലെ കെട്ടിടങ്ങളെല്ലാം തൊട്ടു തലേന്ന് നിര്‍മ്മിച്ചതാണെന്ന് തോന്നും വിധമായിരുന്നു അത്.
സരസ്വതിനദിയുടെ അറ്റത്തായി പൊടുന്നനെ വലിയൊരു തോട് കീറിയുണ്ടാക്കിയിരുന്നു. ആ തോട് ചിലയിടത്ത് തുറന്നും മറ്റു ചിലയിടത്ത് ഭൂമിക്കടിയിലൂടെയും ഒഴുകി. നദിയിലെ വെള്ളം പുതുതായി നിര്‍മ്മിച്ച തോട്ടിലേക്ക് പ്രവേശിക്കുമ്പോള്‍ അരിപ്പകള്‍ വഴി അതിലേക്ക് ചുവന്ന ചായം കലര്‍ത്തുകയും തോട് നദിയിലേക്ക് തിരിച്ചെത്തുമ്പോള്‍ വളരെ വിദഗ്ദ്ധമായി ആ ചായം വലിച്ചെടുക്കുകയും ചെയ്തിരുന്നു. ആ തോട് വലിയൊരു സ്വസ്തിക ചിഹ്നം പോലെ കാണപ്പെട്ടു. സുഖജീവിതത്തിന്‍റെ പ്രതീകമായിരുന്നു ആ സ്വസ്തിക ചിഹ്നം., മെലൂഹന്മാര്‍ അതിനെ ഭാഗ്യചിഹ്നം എന്നും വിളിക്കാറുണ്ട്. നഗരത്തിലെ മൂന്നു തട്ടുകളില്‍നിന്ന് നോക്കിയാല്‍ ഏത് മെലൂഹനും ചുവന്ന നിറത്തിലുള്ള ആ സൂര്യവംശി ചിഹ്നം പുണ്യനദിയായ സരസ്വതിയില്‍ രൂപപ്പെടുന്നതു കാണാം. സുരക്ഷാമാര്‍ഗ്ഗമായ വലിപ്പാലങ്ങളിലുള്ള ഭീമന്‍ ആണികള്‍ നീക്കം ചെയ്യപ്പെട്ടിരുന്നു. അതിനുപകരം അകലെ നിന്ന് നോക്കിയാല്‍പോലും കാണാവുന്ന വമ്പന്‍ നിറക്കൂട്ടുകള്‍ തയ്യാറാക്കിയിരുന്നു. ആളുകളെ തലസ്ഥാന നഗരിയിലേക്ക് ആകര്‍ഷിക്കുവാനായിരുന്നു അത്. ദേവഗിരിക്കു ചുറ്റുമുള്ള എല്ലാ ആണികളും നീക്കം ചെയ്യുവാനായിരുന്നു കനകഹാലയുടെ ആഗ്രഹമെങ്കിലും സുരക്ഷാകാരണങ്ങള്‍ കാണിച്ച് പര്‍വ്വതേശ്വരന്‍ അതു സമ്മതിച്ചില്ല.
രാജ്യത്തെമ്പാടുമുള്ള അഭിജാത കുടുംബങ്ങളെ ഉത്സവാഘോഷങ്ങളില്‍ പങ്കെടുക്കുവാന്‍ ക്ഷണിച്ചിരുന്നു. പ്രവിശ്യാധിപന്മാര്‍ മുതല്‍ ശാസ്ത്രജ്ഞര്‍ വരെയുള്ള വിവിധ വിഭാഗങ്ങളില്‍പെട്ട ആളുകള്‍ അതില്‍ ഉള്‍പ്പെട്ടിരുന്നു. സൈന്യാധിപന്മാരും കലാകാരന്മാരും എന്തിന് സന്യാസിമാര്‍പോലും ആ മഹത്തായ സംഭവത്തില്‍ പങ്കെടുക്കുവാനായി ദേവഗിരിയില്‍ എത്തിച്ചേര്‍ന്നിരുന്നു. മെസൊപ്പൊട്ടേമിയ, ഈജിപ്ത് എന്നിങ്ങനെയുള്ള പ്രധാനപ്പെട്ട രാജ്യങ്ങളിലെ രാജദൂതന്മാര്‍ക്ക് മെലൂഹയിലെ തലസ്ഥാന നഗരിയിലെത്തുവാനുള്ള അനുമതി നല്കിയിരുന്നു. ജൂലേശ്വര്‍ ഈ സാഹചര്യം നന്നായി പ്രയോജനപ്പെടുത്തി. വാണിജ്യസംബന്ധമായ പല സൗകര്യങ്ങളും ജൂലേശ്വര്‍ അവരില്‍നിന്ന് നേടിയെടുത്തു. ബൃഹസ്പതി മന്ദര പര്‍വ്വതത്തില്‍നിന്നും തന്‍റെ അനുചരസംഘത്തോടൊപ്പം എത്തിയിരുന്നു. ഒരു ചെറിയ സംഘം അരിഷ്‍ടനേമി വിഭാഗത്തില്‍പെട്ട സുരക്ഷാഭടന്മാരെ മാത്രമാണ് അവിടെ നിയോഗിച്ചിരുന്നത്. ചരിത്രത്തിലാദ്യമായാണ് ഏഴുദിവസം മന്ദരപര്‍വ്വതത്തിലെ ഗവേഷണ ശാലയില്‍ പരീക്ഷണങ്ങള്‍ നടക്കാതിരുന്നത്!
ആദ്യത്തെ ദിവസം ദേവേന്ദ്രന്‍റെയും അഗ്നിദേവന്‍റെയും പേരില്‍ രണ്ടുപൂജകള്‍ നടത്തുകയുണ്ടായി. ഭാരതത്തിലെ ജനങ്ങളുടെ ഏറ്റവും പ്രധാനപ്പെട്ട രണ്ട് ദൈവങ്ങളായിരുന്നു അവര്‍. പ്രധാനപ്പെട്ട ചടങ്ങുകള്‍ തുടങ്ങുന്നതിനു മുന്‍പായി ഈ ദേവന്മാരുടെ അനുഗ്രഹാശിസ്സുകള്‍ തേടുക പതിവായിരുന്നു. സഹസ്രാബ്‍ദത്തിലെ ചരിത്രപ്രധാനമായ ആ വിവാഹം ആ ദേവകളുടെ അനുമതിയോടെ മാത്രമേ നടത്താനാവൂ. ഈ വിശേഷാല്‍പൂജ പോരാട്ട വീര്യം ആഘോഷിക്കുന്നതായിരുന്നു. ദക്ഷന്‍ വളരെ വിശദമായി അതിന്‍റെ കാരണം വിശദീകരിച്ചുകൊടുത്തു. നീലകണ്ഠനും സതിയും തമ്മിലുള്ള വിവാഹം ആഘോഷിക്കുക മാത്രമായിരുന്നില്ല മെലൂഹക്കാര്‍ ചെയ്തിരുന്നത്. കൂഞ്ചിലെ കടുത്ത തീവ്രവാദിയാക്രമണത്തെ തോല്പിച്ചു തകര്‍ത്തതിന്‍റെ ആഘോഷം കൂടിയായിരുന്നു അത്. ദക്ഷന്‍റെ ഭാഷയില്‍ പറഞ്ഞാല്‍ കൂഞ്ചിന്‍റെ പ്രതിധ്വനി സ്വദീപിന്‍റെ ഹൃത്തടത്തിന്‍റെ ആഴങ്ങളില്‍ പ്രകമ്പനംകൊള്ളുന്നുണ്ടായിരിക്കും. സൂര്യവംശികളുടെ പ്രതികാരനിര്‍വ്വഹണം ആരംഭിച്ചതേയുള്ളൂ!
പൂജയെതുടര്‍ന്ന് ശിവന്‍റെയും സതിയുടെയും വിവാഹചടങ്ങുകള്‍ ഔപചാരികമായി നടന്നു. അതിനുശേഷം ചടങ്ങുകളും ആഘോഷങ്ങളും തുടര്‍ന്നുവെങ്കിലും അതിലൊന്നും പങ്കുകൊള്ളാതെ ശിവന്‍ സതിയേയുംകൊണ്ട് പുറത്തുകടന്നു.
“പരിശുദ്ധ സരോവരമാണേ സത്യം” അവരുടെ മണിയറയുടെ വാതില്‍ അകത്തുനിന്ന് അടച്ചുകൊണ്ട് ശിവന്‍ ഉദ്ഘോഷിച്ചു. “ഇത് ആദ്യത്തെ ദിവസം മാത്രമാണ്! എല്ലാ ദിവസവും ഇതുപോലെ നീണ്ടതായിരിക്കുമോ?”
“അതൊന്നും അങ്ങേക്ക് എന്തെങ്കിലും വ്യത്യാസമുള്ളതാണെന്ന് തോന്നുന്നില്ല! പുറത്തിറങ്ങാന്‍ തോന്നിയപ്പോള്‍ അങ്ങ് പുറത്തേക്കിറങ്ങി!” സതി കളിയാക്കി.
“എനിക്കീ ആഘോഷചടങ്ങുകളിലൊന്നും യാതൊരു താല്പര്യവു മില്ല.”തന്‍റെ തലയില്‍ ചടങ്ങിന്‍റെ ഭാഗമായി കെട്ടിയിരുന്ന തലപ്പാവഴിച്ചുകളഞ്ഞുകൊണ്ട് ശിവന്‍ മുരണ്ടു. അവന്‍ സതിയെ വികാരതീവ്രമായി നോക്കി. കനക്കെ ശ്വസിച്ചുകൊണ്ട് സാവധാനം അവന്‍ അവളുടെ നേരെ നടന്നു.
“തീര്‍ച്ചയായും അങ്ങനെത്തന്നെ.” നാടകീയ ഭാവത്തോടെ കളിയായി സതി പറഞ്ഞു. “ഏതാണ് പ്രധാനപ്പെട്ടത് ഏതാണ് അല്ലാത്തത് എന്നൊക്കെ നീലകണ്ഠനു നിശ്ചയിക്കാന്‍ കഴിയും. തനിക്കുവേണ്ടതെന്തും നീലകണ്ഠനു സാധിക്കും.”
“തീര്‍ച്ചയായും അവനതിനു സാധിക്കും”
കുസൃതിയോടെ ചിരിച്ചുകൊണ്ട് സതി ശയ്യയുടെ മറുവശത്തേക്കോടി. ശിവന്‍ തന്‍റെ അംഗവസ്ത്രം സൗമ്യമായ ചലനത്തോടെ വായുവിലെറിഞ്ഞ് എതിര്‍വശത്തുനിന്നും സതിയുടെ അടുത്തേക്കോടി.
“തീര്‍ച്ചയായും അവനതിനു സാധിക്കും...”

“ഞാന്‍ നിങ്ങളോട് പറയാന്‍ പറഞ്ഞത് എന്താണെന്ന് ഓര്‍ക്കുക” നന്തി വീരഭദ്രനോട് പിറുപിറുത്തു. “വിഷമിക്കേണ്ട. സ്വാമി അനുവാദം തരും.”
“എന്ത്?…..” സതി ശിവനെ പതുക്കെ തട്ടിയുണര്‍ത്തിയപ്പോള്‍ ഉറക്കത്തില്‍ ചാഞ്ചാടിക്കൊണ്ട് ശിവന്‍പിറുപിറുത്തു.
“എഴുന്നേല്ക്കൂ ശിവാ” സതി പതുക്കെ മന്ത്രിച്ചു. അവന്‍റെ കവിളുകളെ അലോസരപ്പെടുത്തിക്കൊണ്ട് സതിയുടെ മുടിയിഴകള്‍ അവന്‍റെ കവിളിലേക്കു വീണു. “ഇപ്പോള്‍ ശ്രദ്ധിക്കണം” സതി പതിയെ മന്ത്രിച്ചപ്പോള്‍ ശിവന്‍ അവളെ അഭിലാഷത്തോടെ നോക്കി. “നന്തിയും കൃതികയും വീരഭദ്രനും വാതിലിനുപുറത്ത് കാത്ത് നില്പുണ്ട്. അവര്‍ക്ക് എന്തോ പ്രധാനപ്പെട്ട കാര്യം അങ്ങയോട് പറയാനുണ്ട്.”
“ഹൂ൦൦൦൦?” വാതിലിനടുത്തുചെന്നു ആ ത്രിമൂര്‍ത്തികളെ നോക്കിക്കൊണ്ട് ശിവന്‍ മുരണ്ടു. “എന്തായിത് നന്തി? എന്നെ ഇങ്ങനെ ശല്യപ്പെടുത്തുന്നതിനു പകരം നിന്‍റെ ജീവിതത്തിലേക്കു കടന്നുവരുവാന്‍ തയ്യാറുള്ള സുന്ദരിമാരെ ആരേയും നിനക്കു കിട്ടിയില്ലേ?”
“അങ്ങയെപ്പോലെ ആരുമില്ല പ്രഭോ” ഒന്നു താണുവണങ്ങി നമസ്തേ പറഞ്ഞുകൊണ്ട് നന്തി പറഞ്ഞു.
“നന്തി നീ ഈ അസംബന്ധം പറയുന്നത് നിര്‍ത്തുന്നതാണ് നല്ലത്. അല്ലെങ്കില്‍ നീ ജീവിതകാലം മുഴുവനും അവിവാഹിതനായി കഴിയേണ്ടിവരും!” ശിവന്‍ തമാശയായി പറഞ്ഞു.
എല്ലാവരും പൊട്ടിച്ചിരിച്ചപ്പോഴും കൃതിക മാത്രം തന്‍റെ ദൗത്യത്തെക്കുറിച്ചോര്‍ത്ത് ആകാംക്ഷപൂണ്ടു നിന്നു.
“ആട്ടെ നിനക്കെന്താണു പറയാനുള്ളത്?” ശിവന്‍ ചോദിച്ചു.
നന്തി വീരഭദ്രന്‍റെ ശരീരത്തിലൊന്നു തട്ടി. എന്താണെന്ന മട്ടില്‍ ശിവന്‍ വീരഭദ്രനെ നോക്കി.
“ഭദ്രന്‍, എന്നുമുതലാണ് എന്നോടു സംസാരിക്കാന്‍ നിനക്ക് ഇത്രയധികം ആളുകളുടെ സഹായം ആവശ്യമായിത്തുടങ്ങിയത്?”
“ശിവ….” വീരഭദ്രന്‍ പരിഭ്രമത്തോടെ മന്ത്രിച്ചു.
“പറയൂ?”
“ഇത് ഏതാണ്ട്….”
“ഇത്… എന്തുപോലെ?”
“അല്ല, നീ കാണുന്നില്ലേ….”
“ഞാന്‍ ഭദ്രനെ കാണുന്നുണ്ട്.”
“ശിവന്‍, അവനെ ഇനിയും കൂടുതല്‍ പരിഭ്രമിപ്പിക്കാതെ.” സതി പറഞ്ഞു. വീരഭദ്രനെനോക്കി അവള്‍ തുടര്‍ന്നു “വീരഭദ്രന്‍, ഭയരഹിതനായി സംസാരിക്ക്. നീ ഒരു തെറ്റും ചെയ്തിട്ടില്ല.”
“ശിവാ,” വീരഭദ്രന്‍ നാണത്തോടെ മന്ത്രിച്ചു. അവന്‍റെ മുഖം മധുരക്കിഴങ്ങുപോലെ ചുവന്ന നിറം പൂണ്ടിരുന്നു. “എനിക്ക് നിന്‍റെ സമ്മതം വേണം.”
“സമ്മതം തന്നിരിക്കുന്നു.”’ ഇപ്പോള്‍ വിനോദഭാവമാര്‍ജ്ജിച്ചുകഴിഞ്ഞ ശിവന്‍ പറഞ്ഞു “നീ എന്താണോ ആഗ്രഹിക്കുന്നത് അതിനുള്ള സമ്മതം.”
“യഥാര്‍ത്ഥത്തില്‍ എനിക്കിപ്പോള്‍ വിവാഹം കഴിച്ചാല്‍ കൊള്ളാമെന്നുണ്ട്.”
“ഗംഭീരന്‍ ആശയം” ശിവന്‍ പറഞ്ഞു “ഇനി നിനക്ക് ആകപ്പാടെ ചെയ്യാനുള്ളത് ഏതെങ്കിലുമൊരു അന്ധയായ യുവതിയെ നിന്നെ വിവാഹം ചെയ്യാന്‍ പ്രേരിപ്പിക്കുക എന്നതാണ്!”
“ശിവന്‍.” സതി അവനെ പതിയെ ശാസിച്ചു.
“ഞാനൊരു പെണ്ണിനെ കണ്ടെത്തിക്കഴിഞ്ഞു.” ധൈര്യം ചോര്‍ന്നുപോകുന്നതിനുമുന്‍പ് വീരഭദ്രന്‍ പറഞ്ഞു. “അവള്‍ അന്ധയൊന്നുമല്ല.”
“അന്ധയല്ല?” വിശ്വസിക്കാന്‍ കഴിയാത്തതുപോലെ തമാശകലര്‍ത്തി പുരികക്കൊടികള്‍ വളച്ച് ശിവന്‍ ചോദിച്ചു. “എങ്കില്‍ സ്വന്തം വിവാഹക്കാര്യം നിശ്ചയിക്കാന്‍ ശേഷിയില്ലാത്ത, മറ്റൊരാള്‍ അതു നിശ്ചയിക്കട്ടെ എന്നു കരുതുന്ന ഒരുത്തനുമായി തന്‍റെ ഏഴുജന്മം ബന്ധിച്ചിടുവാന്‍ തക്ക വിഡ്ഢിയാണാ സ്ത്രീ!”
പരിഭ്രമവും പശ്ചാത്താപവും കൂടിക്കുഴഞ്ഞ വിചിത്രമായ ഭാവത്തില്‍ വീരഭദ്രന്‍ ശിവനെ നോക്കി.
“മുന്‍പും ഒരു കാര്യം ഞാന്‍ നിന്നോടു പറയാറുണ്ട് ഭദ്രാ.” ശിവന്‍ പറഞ്ഞു. “നമ്മുടെ ഗോത്രത്തിന്‍റെ നിരവധി ആചാരങ്ങള്‍ എനിക്കിഷ്‍ടമല്ല. ഒരു ഗോത്രവര്‍ഗ്ഗക്കാരന്‍റെ വധുവിനെ ഗോത്രത്തലവന്‍ അംഗീകരിക്കണം എന്നതാണ് അതിലൊന്ന്. കുട്ടിക്കാലത്ത് ഈ ആചാരത്തെ എത്രതവണ നമ്മള്‍ നിന്ദിച്ചിട്ടുണ്ടെന്ന് നിനക്കോര്‍മ്മയില്ലേ?”
ശിവനെ ഒന്നു പാളിനോക്കിയശേഷം ഒട്ടും ഉറപ്പില്ലാത്ത മട്ടില്‍ വീരഭദ്രന്‍ മുഖം താഴ്ത്തി.
“നിനക്ക് അവളില്‍ സന്തോഷം കണ്ടെത്താന്‍ സാധിക്കുന്നുണ്ടെങ്കില്‍ നിന്‍റെ പേരില്‍ ഞാനും സന്തോഷിക്കുന്നു.” അല്പം ക്ഷുഭിതനായി ശിവന്‍ പറഞ്ഞു “നിനക്കെന്‍റെ സമ്മതം ലഭിച്ചുകഴിഞ്ഞു.”
അപ്രതീക്ഷിതമായി ലഭിച്ച ആനന്ദത്തോടെ വീരഭദ്രന്‍ മുഖമുയര്‍ത്തിയപ്പോള്‍ നന്തി ഒരിക്കല്‍കൂടി അവന്‍റെ ദേഹത്ത് തട്ടി. കൃതിക വീരഭദ്രനെ നോക്കി. വലിയൊരു ആശ്വാസവും പേറി ഒരു ദീര്‍ഘനിശ്വാസം അവളില്‍നിന്നുമുയര്‍ന്നു. അവള്‍ സതിയുടെ നേരെ തിരിഞ്ഞ് ശബ്‍ദമില്ലാതെ “നന്ദിയുണ്ട്” എന്ന് ചുണ്ടനക്കി.
ശിവന്‍ കൃതികയുടെ അടുത്തുചെന്ന് അവളെ സ്നേഹാദ്രമായി പുല്‍കി. നീലകണ്ഠന്‍റെ സാമീപ്യം ഒരു സൂര്യവംശിയായ അവളുടെ കരുതലിനെ കീഴടക്കുന്നതിനുമുന്‍പ് അവളൊന്നു ഞെട്ടി പുറകോട്ടു മാറി. അവള്‍ തിരിച്ചും ആലിംഗനം ചെയ്തു.
“ഞങ്ങളുടെ ഗോത്രത്തിലേക്കു സ്വാഗതം” ശിവന്‍ മന്ത്രിച്ചു. “ഞങ്ങള്‍ തീര്‍ത്തും കിറുക്കന്മാരാണ്. പക്ഷേ ഉള്ളിന്‍റെയുള്ളില്‍ ഞങ്ങള്‍ നല്ലവരാണ്.”
“പക്ഷേ, താങ്കള്‍ക്കെങ്ങനെ മനസ്സിലായി?” വീരഭദ്രന്‍ ചോദിച്ചു. “ഞാനവളെ പ്രണയിക്കുന്ന കാര്യം താങ്കളോടു പറഞ്ഞിട്ടില്ലല്ലോ.”
“ഞാന്‍ അന്ധനല്ല ഭദ്രാ.” ശിവന്‍ പുഞ്ചിരിച്ചു.
“നന്ദി.” കൃതിക ശിവനോടു പറഞ്ഞു. “എന്നെ അംഗീകരിച്ചതില്‍ അങ്ങേക്കു നന്ദി.”
പുറകോട്ടു നീങ്ങിക്കൊണ്ട് ശിവന്‍ പറഞ്ഞു “അല്ല. നിനക്കാണ് ഞാന്‍ നന്ദി പറയേണ്ടത്. ഭദ്രന്‍റെ കാര്യത്തില്‍ എനിക്കു വലിയ ഉല്‍ക്കണ്ഠയുണ്ടായിരുന്നു. എന്തിനും ആശ്രയിക്കാവുന്ന നല്ലൊരു മനുഷ്യനാണവന്‍. പക്ഷേ, സ്ത്രീകളുടെ കാര്യത്തില്‍ വളരെ നിഷ്കളങ്കന്‍. അവന്‍റെ വിവാഹജീവിതം എങ്ങനെയായിരിക്കും എന്ന കാര്യത്തില്‍ എനിക്ക് ഉല്‍ക്കണ്ഠയുണ്ടായിരുന്നു. പക്ഷേ, ഇനി ആ വിഷമത്തിന്‍റെ ആവശ്യമില്ല.”
“ആട്ടെ, എനിക്കും അങ്ങയോട് ചില കാര്യങ്ങള്‍ പറഞ്ഞാല്‍ കൊള്ളാമെന്നുണ്ട്.” കൃതിക പറഞ്ഞു “ഞാനൊരിക്കലും നീലകണ്ഠന്‍ എന്ന ഐതിഹ്യത്തില്‍ വിശ്വസിച്ചിരുന്നില്ല. പക്ഷേ, എന്‍റെ സ്വാമിനിയെ മാറ്റിയെടുത്തതുപോലെ അങ്ങേക്ക് മെലൂഹയെ മാറ്റിയെടുക്കാന്‍ കഴിയുമെങ്കില്‍ മഹാദേവന്‍ എന്ന് വിശേഷിപ്പിക്കപ്പെടാന്‍ പോലും അങ്ങ് യോഗ്യനാണ്!”
“മഹാദേവന്‍ എന്നു വിളിക്കപ്പെടാന്‍ ഞാന്‍ ആഗ്രഹിക്കുന്നില്ല കൃതിക. സതിയെ പ്രണയിക്കുന്നതുപോലെത്തന്നെ ഞാന്‍ മെലൂഹയെ സ്നേഹിക്കുന്നു എന്ന് നിനക്കറിയാമല്ലോ. എനിക്കു കഴിയാവുന്നതെല്ലാം അതിനുവേണ്ടി ഞാന്‍ ചെയ്യും.” പിന്നെ വീരഭദ്രനുനേരെ തിരിഞ്ഞ് ശിവന്‍ കല്പിച്ചു “ഇവിടെ വാടാ മണ്ടശിരോമണീ!”
വീരഭദ്രന്‍ മുന്നോട്ടുവന്നു. വാത്സല്യപൂര്‍വ്വം ശിവനെ ആലിംഗനം ചെയ്തുകൊണ്ട് അയാള്‍ മന്ത്രിച്ചു. “നന്ദി.”
“വിഡ്ഢിത്തം കാണിക്കാതെ, ഇവിടെ നന്ദി പറച്ചിലിന്‍റെ ആവശ്യമില്ല.” ഒരു ചെറുചിരിയോടെ ശിവന്‍ പറഞ്ഞു.
വീരഭദ്രന്‍ വിശാലമായി പുഞ്ചിരിച്ചു.
“ഒരു കാര്യം ശ്രദ്ധിച്ചോ.” ഇല്ലാത്ത രോഷം പ്രകടിപ്പിക്കുന്ന മട്ടില്‍ ശിവന്‍ പറഞ്ഞു” അടുത്ത ചില്ലം കൈമാറുമ്പോള്‍ നീ നിന്‍റെ ഏറ്റവും അടുത്ത സുഹൃത്തിനോട്, ഇത്രയും കാലം എങ്ങനെ ഈ പ്രണയത്തെക്കുറിച്ച് ഒന്നും പറയാതെ മറച്ചുപിടിച്ചുവെന്ന് വിശദമായി പറഞ്ഞുതരണം.”
എല്ലാവരും പൊട്ടിച്ചിരിച്ചു.
“പകരം, നല്ലൊരു ഉശിരന്‍ കഞ്ചാവുപൊതി കിട്ടിയാല്‍ മതിയോ?” വീരഭദ്രന്‍ പുഞ്ചിരിയോടെ ചോദിച്ചു.
“ശരി, ഞാനൊന്ന് ആലോചിക്കട്ടെ.”

“കുമാരിയെ കണ്ടാല്‍ ക്ഷീണിച്ചതുപോലെ തോന്നുന്നില്ലേ.” സതിയെ നോക്കി അല്പം വിഷമത്തോടെ ആയുര്‍വതി ചോദിച്ചു. മകള്‍ക്കും അമ്മയ്ക്കും ആ ചടങ്ങുകളില്‍ പങ്കെടുക്കുന്നതില്‍നിന്ന് ഒഴിവ് ലഭിച്ചതിനാല്‍ സതി പ്രാര്‍ത്ഥനാ മണ്ഡപത്തില്‍നിന്നും എഴുന്നേറ്റു. വരനും വധുവിന്‍റെ പിതാവിനും മാത്രമേ ആ ചടങ്ങുകളില്‍ പങ്കെടുക്കേണ്ടതുണ്ടായിരുന്നുള്ളൂ. അല്പ സമയത്തിനകം ആരംഭിക്കാന്‍ പോകുന്ന പൂജയ്ക്കുള്ള ഒരുക്കത്തിലായിരുന്നു ബ്രാഹ്മണപുരോഹിതന്മാര്‍.
“അതെ ആറു ദിവസത്തെ പൂജയും ആഘോഷങ്ങളും കഴിഞ്ഞതല്ലേയുള്ളൂ.” കനകഹാല പറഞ്ഞു. “രാജകീയ വിവാഹത്തിനുവേണ്ട ചടങ്ങുകളാണ് ഇവയെല്ലാം. അതുകൊണ്ട് കുമാരിയുടെ തളര്‍ച്ചയ്ക്കുള്ള കാരണം മനസ്സിലാക്കാവുന്നതല്ലേയുള്ളൂ.”
“ഓ, ആറുദിവസത്തെ പൂജകള്‍ക്ക് ഇതുമായി യാതൊരു ബന്ധവുമില്ലെന്നാണ് എനിക്കു തോന്നുന്നത്.” ബൃഹസ്പതി പറഞ്ഞു.
“ഇല്ലേ?” കനകഹാല ചോദിച്ചു.
“ഇല്ല.” ബൃഹസ്പതി കുസൃതിയോടെ പറഞ്ഞു. “എന്നാല്‍ കഴിഞ്ഞ അഞ്ചു രാത്രികളുമായി അതിനു ബന്ധമുണ്ടെന്നാണ് എനിക്കു തോന്നുന്നത്.”
“എന്ത്?” ആയുര്‍വതി അദ്ഭുതം കൊണ്ടു. പിന്നെ ബൃഹസ്പതിയുടെ വാക്കുകളുടെ അര്‍ത്ഥം മനസ്സിലായപ്പോള്‍ അവളുടെ മുഖം നാണംകൊണ്ടു ചുവന്നു.
കനകഹാലയുടെ തൊട്ടപ്പുറത്ത് ഇരിപ്പുണ്ടായിരുന്ന പര്‍വ്വതേശ്വരന്‍ ബൃഹസ്പതിയുടെ അനുചിത പരാമര്‍ശം കേട്ട് അദ്ദേഹത്തെ തുറിച്ചുനോക്കി. സ്ത്രീകള്‍ ഇക്കിളിപൂണ്ട് ചിരിച്ചപ്പോള്‍ ബൃഹസ്പതി പൊട്ടിച്ചിരിച്ചു. പണ്ഡിതമാരുടെ സഹായികളിലൊരാള്‍ അതുകേട്ട് ശല്യപ്പെട്ടതുപോലെ തിരിഞ്ഞുനോക്കി. എന്നാല്‍ തന്‍റെ പിന്നിലിരിക്കുന്ന മുതിര്‍ന്ന ബ്രാഹ്മണവര്യന്മാരെ കണ്ടപ്പോള്‍ തന്‍റെ അസന്തുഷ്‍ടി പുറത്തു കാണിക്കാതെ സ്വന്തം പ്രവൃത്തിയിലേക്ക് മടങ്ങി.
എന്നാല്‍ പര്‍വ്വതേശ്വരന് അത്തരം മനസ്സാക്ഷിക്കുത്തുകളൊന്നുമുണ്ടാ യിരുന്നില്ല.
“ഞാന്‍ ഇപ്പോള്‍ കേള്‍ക്കാന്‍ നിര്‍ബ്ബന്ധിതനായിപ്പോയ ഇത്തരം സംഭാഷണങ്ങളെക്കുറിച്ച് എനിക്ക് ആലോചിക്കാന്‍ വയ്യ.” സമ്മേളനവേദിയുടെ പിന്‍ഭാഗത്തേക്ക് അദ്ദേഹം എഴുന്നേറ്റ് നടക്കാന്‍ തുടങ്ങി.
കനകഹാല ആയുര്‍വതി എന്നിവര്‍പോലും ഇത് കേട്ട് ചിരിച്ചു. ബ്രാഹ്മണപണ്ഡിതമാരിലൊരാള്‍ തിരിഞ്ഞുനിന്ന് ചടങ്ങുകള്‍ തുടങ്ങാന്‍പോവുകയാണെന്നും അതുകൊണ്ട് ആരും സംസാരിക്കരുതെന്നും സൂചനനല്കി.
പണ്ഡിതമാര്‍ മന്ത്രജപം ആരംഭിച്ചു. കൃത്യമായ ഇടവേളകളില്‍ ശിവനും ദക്ഷനും ചടങ്ങിന്‍റെ ഭാഗമായുള്ള പവിത്രമായ നെയ്യ് ഹോമാഗ്നിയിലേക്ക് ഒഴിച്ചതോടൊപ്പം ‘സ്വാഹാ’ എന്നു ചൊല്ലി.
തുടര്‍ച്ചയായി രണ്ടു ‘സ്വാഹാ’കള്‍ക്കിടക്ക് ദക്ഷനും ശിവനും പരസ്പരം പതുക്കെ സംസാരിക്കുവാനുള്ള അവസരം ലഭിച്ചിരുന്നു. അവര്‍ സതിയെക്കുറിച്ചാണ് സംസാരിച്ചത്. സതിയെക്കുറിച്ചു മാത്രം. നിഷ്പക്ഷമതിയായ ഒരു കാഴ്ചക്കാരന് അവരില്‍ ആരാണ് സതിയെ കൂടുതല്‍ സ്നേഹിക്കുന്നതെന്ന് നിശ്ചയിക്കാനാവില്ല. അതിനിടക്ക് അല്പം നെയ്യ് ദക്ഷന്‍റെ കയ്യില്‍വീണു. തല്‍ക്ഷണം ശിവന്‍ ഒരു കഷണം തുണിയെടുത്ത് ദക്ഷന്‍റെ കയ്യില്‍ പുരണ്ട നെയ്യ് തുടക്കാനാഞ്ഞു. അപ്പോഴാണ് ദക്ഷന്‍റെ കയ്യില്‍ കെട്ടിയിരുന്ന അദ്ദേഹത്തിന്‍റെ ഗോത്രത്തെ സൂചിപ്പിക്കുന്ന മന്ത്രത്തകിട് ശിവന്‍ കണ്ടത്. ആ തകിടിലുണ്ടായിരുന്ന മൃഗത്തിന്‍റെ രൂപം കണ്ട് ശിവനൊന്ന് ഞെട്ടിയെങ്കിലും അതിനെക്കുറിച്ച് യാതൊന്നും പറയാതിരിക്കുവാനുള്ള വിവേകം അവന്‍ കാണിച്ചു. അതിനിടയ്ക്ക് ശിവന്‍റെ ആ നോട്ടം ദക്ഷനും ശ്രദ്ധിച്ചിരുന്നു.
“ഇത് ഞാന്‍ തെരഞ്ഞെടുത്തതായിരുന്നില്ല. എന്‍റെ പിതാവ് എനിക്കുവേണ്ടി തെരഞ്ഞെടുത്തതാണ്.” കൈയില്‍നിന്നും നെയ്യ് തുടച്ചുമാറ്റുന്നതിനിടയില്‍ മന്ദഹാസത്തോടെ ദക്ഷന്‍ പറഞ്ഞു. അദ്ദേഹത്തിന്‍റെ ശബ്‍ദത്തില്‍ പരിഭ്രമത്തിന്‍റെ യാതൊരു നിഴലുമുണ്ടായിരുന്നില്ല. വളരെ അടുത്തുനിന്നു കൊണ്ട് നിരീക്ഷിച്ചാല്‍ അദ്ദേഹത്തിന്‍റെ മുഖത്ത് ധിക്കാരത്തിന്‍റെ ചെറിയൊരു ലാഞ്ചന കാണാം.
“ഹോ, മഹാരാജന്‍” ചേതനയറ്റ മുഖത്തോടെ ശിവന്‍ പിറുപിറുത്തു. “ഞാന്‍ അതില്‍ നോക്കാനുദ്ദേശിച്ചതല്ല. എന്‍റെ ക്ഷമായാചനം സ്വീകരിച്ചാലും.”
“അങ്ങെന്തിനാണ് ക്ഷമാപണം നടത്തുന്നത് പ്രഭോ?” ദക്ഷന്‍ ചോദിച്ചു. “അതെന്‍റെ ഗോത്രമാണ്. ഞാന്‍ ഏതു ഗോത്രത്തില്‍പെട്ട ആളാണെന്നു സൂചിപ്പിക്കുവാനാണ് അത് കൈയില്‍ കെട്ടിയിട്ടുള്ളത്.”
“പക്ഷേ അങ്ങ് ആ ഗോത്രത്തില്‍നിന്നും ഏറെ ഔന്നത്യമുള്ള ആളാണ് രാജന്‍.” ശിവന്‍ ഭവ്യതയോടെ പറഞ്ഞു “ആ മന്ത്രത്തകിട് സൂചിപ്പിക്കുന്നതിലുമേറെ ഉന്നതനാണ് അങ്ങ്.”
“അതെ.” ദക്ഷന്‍ പുഞ്ചിരിച്ചു. “ഞാനെന്‍റെ പിതാവിനെ നിഷ്പ്രഭനാക്കിയിരിക്കുകയാണ് അല്ലേ? അദ്ദേഹത്തിന്‍റെ കാലത്ത് നീലകണ്ഠന്‍ അവതരിച്ചില്ല. എന്‍റെ ഭരണകാലത്ത് അദ്ദേഹം അവതരിച്ചിരിക്കുന്നു. അദ്ദേഹത്തിന്‍റെ ഭരണകാലത്ത് തീവ്രവാദികളെ തോല്പിക്കാന്‍ സാധിച്ചില്ല. എന്‍റെ ഭരണകാലത്ത് അതുണ്ടായി. അദ്ദേഹത്തിന്‍റെ കാലത്ത് ചന്ദ്രവംശികള്‍ നവീകരിക്കപ്പെട്ടില്ല. എന്‍റെ ഭരണകാലത്ത് അവര്‍ നവീകരിക്കപ്പെടും.”
ശിവന്‍ കരുതലോടെ ചിരിച്ചു. ആ സംഭാഷണത്തിലെ എന്തോ ഒന്ന് അവനെ അലോസരപ്പെടുത്തി. അവന്‍ ഒരിക്കല്‍കൂടി ദക്ഷന്‍റെ കൈയില്‍ കെട്ടിയിരുന്ന മന്ത്രത്തകിടില്‍ നോക്കി. ക്ഷത്രിയന്മാര്‍ക്കിടയില്‍ ഏറ്റവും താഴേക്കിടയിലുള്ള വിഭാഗത്തിന്‍റെ ഗോത്രചിഹ്നമായ കോലാടിന്‍റെ രൂപമായിരുന്നു അത്. ഈ ചിഹ്നം ധരിക്കുന്നവരെ ക്ഷത്രിയനെന്നു വിളിക്കുവാന്‍പോലും ചില ആളുകള്‍ തയ്യാറായിരുന്നില്ല. പുരോഹിതന്‍റെ നിര്‍ദ്ദേശം കേട്ടപ്പോള്‍ ശിവന്‍ ആ പരിശുദ്ധാഗ്നിയുടെ നേര്‍ക്ക് തിരിഞ്ഞു. അല്പം നെയ്യെടുത്ത് അഗ്നിയിലേക്കു പകര്‍ന്നുകൊണ്ട് അവന്‍ ‘സ്വാഹാ’ ചൊല്ലി.

രാത്രിയായപ്പോള്‍ മണിയറയുടെ സ്വകാര്യതയില്‍ ബ്രഹ്മനായക മഹാരാജാവും പുത്രനായ ദക്ഷനും തമ്മിലുള്ള ബന്ധത്തെക്കുറിച്ച് സതിയോടു ചോദിക്കുവാന്‍ ശിവന്‍ പലവട്ടം ആലോചിച്ചതായിരുന്നു. പക്ഷേ, ഏതോ ചില കാരണങ്ങള്‍ മൂലം ഇത്തരം ചോദ്യങ്ങള്‍ ചോദിക്കുമ്പോള്‍ വളരെയധികം ശ്രദ്ധപുലര്‍ത്തണമെന്ന് ശിവന്‍റെ സഹജ വാസനഅവനു മുന്നറിയിപ്പു നല്കി.
“ബ്രഹ്മനായകമഹാരാജാവും നിന്‍റെ പിതാവും തമ്മിലുള്ള ബന്ധം എങ്ങനെയുള്ളതായിരുന്നു?”
സതി പെട്ടെന്ന് ശിവന്‍റെ അളകങ്ങള്‍ തഴുകുന്നത് നിര്‍ത്തി. നെടുനിശ്വാസമയച്ചുകൊണ്ട് അവള്‍ പറഞ്ഞു “പലപ്പോഴും അതിന് ഉലച്ചില്‍ തട്ടിയിരുന്നു. രണ്ടുപേരും വ്യത്യസ്ത സ്വഭാവക്കാരായിരുന്നു. പക്ഷേ, ഭൃഗു മഹര്‍ഷി…”
ആ സംഭാഷണത്തെ തടസ്സപ്പെടുത്തിക്കൊണ്ട് വാതിലില്‍ ഒരു മുട്ട് കേട്ടു.
“എന്താണത്?” ശിവന്‍ മുരണ്ടു.
“പ്രഭോ,” അവരുടെ പാറാവുകാരനായ തമന്‍ പരിഭ്രമത്തോടെ പറഞ്ഞു “മുഖ്യശാസ്ത്രജ്ഞന്‍ ബൃഹസ്പതിക്ക് അങ്ങയെ ഇപ്പോള്‍ നേരിട്ട് കാണണമെന്ന്.”
ശിവന് ബൃഹസ്പതിയെ കാണാന്‍ എപ്പോഴും ഇഷ്‍ടമായിരുന്നു. എന്നാല്‍ ആ പാറാവുകാരനോട് മറുപടി പറയുന്നതിനുമുന്‍പ് ശിവന്‍ പുരികമുയര്‍ത്തി സതിയെ നോക്കി. സതി പുഞ്ചിരിച്ചുകൊണ്ട് തലയാട്ടി. ബൃഹസ്പതിയുമായുള്ള ബന്ധത്തിന് ശിവന്‍ വലിയ വിലകല്പിക്കുന്നുവെന്ന് സതിക്കറിയാമായിരുന്നു.
“തമന്‍, ബൃഹസ്പതിയെ അകത്തേക്കു കടത്തിവിടൂ.”
“ശരി പ്രഭോ.”
“സുഹൃത്തേ” ബൃഹസ്പതി പറഞ്ഞു “ഇത്ര വൈകി താങ്കളെ ശല്യം ചെയ്യാനിടയായതില്‍ ഞാന്‍ ഖേദിക്കുന്നു.”
“അങ്ങ് ഒരിക്കലും എന്നോടു ക്ഷമാപണം നടത്തേണ്ട ആവശ്യമില്ല സുഹൃത്തേ” ശിവന്‍ പറഞ്ഞു.
“നമസ്തേ ബൃഹസ്പതിജി” മുഖ്യ ശാസ്ത്രജ്ഞനെ കാല്‍തൊട്ടു വന്ദിച്ചുകൊണ്ട് സതി പറഞ്ഞു.
“അഖണ്ഡ സൗഭാഗ്യവതി ഭവ “ബൃഹസ്പതി സതിയെ പരമ്പരാഗത രീതിയില്‍ അനുഗ്രഹിച്ചു.
“ആട്ടെ,” ശിവന്‍ ബൃഹസ്പതിയോടു ചോദിച്ചു. “എന്തിനാണ് ഈ രാത്രി വൈകി താങ്കളെന്നെ കാണാന്‍ വന്നത്?”
“യഥാര്‍ത്ഥത്തില്‍ മുന്‍പൊന്നും താങ്കളോടു സംസാരിക്കുവാനുള്ള അവസരം എനിക്കു ലഭിച്ചില്ല.”
“അതെനിക്കറിയാം.” സതിയെ നോക്കി പുഞ്ചിരിതൂകിക്കൊണ്ട് ശിവന്‍ പറഞ്ഞു. “ഒന്നല്ലെങ്കില്‍ മറ്റൊരു ആഘോഷച്ചടങ്ങുകൊണ്ട് നിറഞ്ഞിരിക്കുകയായിരുന്നുവല്ലോ ഞങ്ങളുടെ ദിവസങ്ങള്‍.”
“എനിക്കറിയാം.” ബൃഹസ്പതി തലയാട്ടിക്കൊണ്ട് പറഞ്ഞു “ഞങ്ങള്‍ സൂര്യവംശികള്‍ ആഘോഷച്ചടങ്ങുകളോട് താല്പര്യമുള്ളവരാണ്. നാളെ രാവിലെ എനിക്ക് മന്ദരപര്‍വ്വതത്തിലേക്കു പോകണം. അതുകൊണ്ട് ഇന്നു രാത്രിതന്നെ താങ്കളോടു സംസാരിക്കാമെന്നു വെച്ചു.”
“എന്ത്?” അദ്ഭുതത്തോടെ ശിവന്‍ ചോദിച്ചു “കഴിഞ്ഞ ആറുദിവസങ്ങള്‍ താങ്കള്‍ ഇതെല്ലാം അതിജീവിച്ചു. തീര്‍ച്ചയായും ഒരുദിവസം കൂടി താങ്കള്‍ക്കത് അതിജീവിച്ചാലെന്താണ്?”
“എനിക്കറിയാം.” ക്ഷമാപണം നടത്തുന്നതുപോലെ കണ്ണടച്ചു കാണിച്ചുകൊണ്ട് ബൃഹസ്പതി പറഞ്ഞു “എനിക്കിവിടെ താമസിക്കാനിഷ്‍ടമാണ്. പക്ഷേ, എനിക്ക് ഒരു പരീക്ഷണം നടത്താനുണ്ട്. മാസങ്ങളായി അതിനുള്ള ഒരുക്കങ്ങള്‍ നടക്കുകയായിരുന്നു. അതിനുവേണ്ടി മെസൊപ്പൊട്ടേമിയയില്‍നിന്നുകൊണ്ടുവന്ന രാസവസ്തുക്കള്‍ തയ്യാറായിക്കഴിഞ്ഞിരിക്കുന്നു. വെള്ളം കുറച്ചുമാത്രം ഉപയോഗിച്ചുകൊണ്ട് എങ്ങനെ സോമരസമുണ്ടാക്കാം എന്ന് പരീക്ഷണം നടത്താനുള്ള ശ്രമത്തിലാണ് ഞങ്ങള്‍. പരീക്ഷണങ്ങള്‍ കൃത്യമായി നടക്കുന്നുണ്ടെന്ന് ഉറപ്പുവരുത്തുവാനായി എനിക്കു പോയേ മതിയാവൂ. എന്‍റെ സഹപ്രവര്‍ത്തകര്‍ താങ്കള്‍ക്ക് കൂട്ടു നില്ക്കും”
“ശരി.” ശിവന്‍ ഹാസ്യരൂപേണ പറഞ്ഞു “സൂര്യനുതാഴെയുള്ള എന്തിനെക്കുറിച്ചും അവര്‍ നടത്തുന്ന സിദ്ധാന്തവത്ക്കരണം കേള്‍ക്കാന്‍ എനിക്ക് വലിയ ഇഷ്‍ടമാണ്.”
ബൃഹസ്പതി ചിരിച്ചു. “എനിക്ക് ശരിക്കും പോയേ മതിയാവൂ ശിവന്‍. എന്നോടു ക്ഷമിക്കൂ.”
“ക്ഷമാപണത്തിന്‍റെ ആവശ്യമില്ല സുഹൃത്തേ” ശിവന്‍ പുഞ്ചിരിച്ചുകൊണ്ടു പറഞ്ഞു. “ജീവിതം ദൈര്‍ഘ്യമേറിയതാണ്. മന്ദരപര്‍വ്വതത്തിലേക്കുള്ള ദൂരമാകട്ടെ ഹ്രസ്വവും. താങ്കള്‍ക്ക് അത്രയെളുപ്പം എന്നെ ഒഴിവാക്കാനാവില്ല.”
ഒരു സഹോദരനായി പരിഗണിക്കാന്‍ തുടങ്ങിയിരുന്ന ആ മനുഷ്യനോട് ബൃഹസ്പതിയുടെ കണ്ണുകളില്‍ സ്നേഹം നിറഞ്ഞുനിന്നു. അദ്ദേഹം മുന്നോട്ടു ചെന്ന് ശിവനെ മുറുകെ പുണര്‍ന്നു. ശിവന്‍ അല്പമൊന്ന് അതിശയിച്ചുപോയി. പതിവായി ശിവനാണ് ബൃഹസ്പതിയെ പുണരുവാന്‍ മുന്നോട്ടു ചെല്ലാറുള്ളത്. അല്പം സന്ദേഹത്തോടെ ബൃഹസ്പതി അതിനോട് സാവകാശം പ്രതികരിക്കാറുമുണ്ട്.
“എന്‍റെ സഹോദരാ” ബൃഹസ്പതി മന്ത്രിച്ചു.
“പറയൂ സഹോദരാ.” ശിവന്‍ പിറുപിറുത്തു.
ഒരടി പുറകോട്ടു മാറിയെങ്കിലും ശിവന്‍റെ കൈവിടാതെ ബൃഹസ്പതി പറഞ്ഞു. “താങ്കള്‍ക്കുവേണ്ടി ഞാന്‍ എവിടെ വേണമെങ്കിലും പോകും. അത് പാതാളലോകത്തിലായാല്‍ പോലും.”
“സുഹൃത്തേ, താങ്കളെ ഞാന്‍ ഒരിക്കലും അങ്ങോട്ട് അയക്കുകയില്ല.” ശിവന്‍ ചെറുചിരിയോടെ പറഞ്ഞു. തനിക്കുപോലും ചെകുത്താന്മാരുടെ വാസസ്ഥലമായ പാതാളത്തില്‍പോകാന്‍ ധൈര്യമില്ലെന്ന് ശിവന്‍ ചിന്തിച്ചു.
“നമ്മള്‍ തമ്മില്‍ ഉടനെത്തന്നെ വീണ്ടും കാണുമെന്ന് ഞാന്‍ കരുതുന്നു.” ബൃഹസ്പതി ഊഷ്മളമായി ചിരിച്ചുകൊണ്ട് പറഞ്ഞു.
“നിശ്ചയമായും.”
പിന്നെ സതിയെ നോക്കി ബൃഹസ്പതി പറഞ്ഞു “കുഞ്ഞേ ശ്രദ്ധിക്കണം. അവസാനം നീ അര്‍ഹിക്കുന്നതുപോലുള്ള ഒരു ജീവിതം നിനക്കു ലഭിച്ചതില്‍ സന്തോഷമുണ്ട്.”
“നന്ദി, ബൃഹസ്പതിജി.”