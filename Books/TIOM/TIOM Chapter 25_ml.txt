അധ്യായം ഇരുപത്തി അഞ്ച്
സ്വദീപ്

ശിവന്‍റെ നേതൃത്വത്തിലുള്ള യാത്രാസംഘം അയോദ്ധ്യയിലെത്തിച്ചേരുവാന്‍ പിന്നെയും മൂന്നാഴ്ചകളെടുത്തു. സ്വദീപന്മാരുടെ തലസ്ഥാനമായിരുന്നു അയോദ്ധ്യ. ഗംഗയിലേക്കുള്ള നീണ്ട വളവുകളുള്ള പഴഞ്ചന്‍ വഴിയിലൂടെ യാത്രചെയ്ത് ഗംഗയില്‍നിന്നും കിഴക്കോട്ട് ജലമാര്‍ഗ്ഗം സഞ്ചരിച്ച് അവര്‍ പുണ്യനദിയായ ഗംഗ സരയുവുമായി സന്ധിക്കുന്ന സംഗമസ്ഥാനത്തെത്തിച്ചേര്‍ന്നു. പിന്നെ സരയൂവിലൂടെ വടക്കോട്ട് സഞ്ചരിച്ച അവര്‍ ശ്രീരാമദേവന്‍റെ ജന്മനഗരത്തില്‍ എത്തിച്ചേര്‍ന്നു. വളരെ ദൈര്‍ഘ്യമേറിയ വളഞ്ഞുപുളഞ്ഞ മാര്‍ഗ്ഗമായിരുന്നുവെങ്കിലും സ്വദീപിലെ തകര്‍ന്നുകിടക്കുന്ന പാതയുടെ അവസ്ഥയാലോചിച്ചാല്‍ അതായിരുന്നു അവിടെ ഏറ്റവും വേഗത്തിലെത്തിച്ചേരാന്‍ അനുയോജ്യമായ വഴി.
മെലൂഹന്‍സൈനികരുടെ ഹൃദയത്തിലെ ആവേശം വിശ്വാസത്തിനതീതമായിരുന്നു. ശ്രീരാമദേവന്‍റെ നഗരത്തെക്കുറിച്ച് പല ഐതിഹ്യങ്ങളും അവര്‍ കേട്ടിരുന്നു. പക്ഷേ, ആരും കണ്ടിരുന്നില്ല. അയോദ്ധ്യ എന്നാല്‍ കീഴടക്കാനാവാത്ത നഗരം എന്നാണര്‍ത്ഥം. ശ്രീരാമഭഗവാന്‍റെ പവിത്രമായ പാദസ്പര്‍ശമേറ്റസ്ഥലം. ചന്ദ്രവംശിസാന്നിദ്ധ്യം കൊണ്ട് മലിനമാക്കപ്പെട്ടിരുന്നിട്ടുപോലും താരതമ്യത്തിനുമപ്പുറം തിളക്കമുറ്റ ഒരു നഗരമാണ് അവര്‍ പ്രതീക്ഷിച്ചിരുന്നത്. ചുറ്റുഭാഗവും ചന്ദ്രവംശികളുടെ അലങ്കോലപ്രവൃത്തികളാല്‍ ചുറ്റപ്പെട്ടതാണെങ്കിലും ചിട്ടയുടെയും ഐക്യത്തിന്‍റെയും ഒരു മരുപ്പച്ചയായിട്ടാണ് ആ നഗരത്തെ അവര്‍ പ്രതീക്ഷിച്ചിരുന്നത്. അവര്‍ നിരാശരായി.
ദേവഗിരിയെപ്പോലൊരു നഗരമായിരുന്നില്ല അയോദ്ധ്യ. പ്രഥമദൃഷ്‍ട്യാ വാഗ്ദാനങ്ങള്‍ നല്കുന്നതായിരുന്നു അത്. പുറത്തെ മതിലുകള്‍ കനമുള്ളതായിരുന്നു. അതിന് അദ്ഭുതകരമായ കരുത്തുള്ളതുപോലെ തോന്നിച്ചു. മെലൂഹയിലെ ചാരനിറത്തിലുള്ള സാധാരണമതിലുകള്‍ക്കു പകരം, അയോദ്ധ്യയിലെ പുറംഭിത്തി ഈശ്വരീയ പ്രപഞ്ചത്തില്‍ ലഭ്യമായ എല്ലാനിറത്തിലുള്ള ചായങ്ങളും വാരിത്തേച്ചിരുന്നു. ഇടവിട്ടുള്ള ഓരോ ചുടുകട്ടയും ചന്ദ്രവംശികളുടെ രാജകീയ നിറം, പ്രാചീനമായ വെള്ളനിറം തേച്ചവയായിരുന്നു. ഇളം ചുവപ്പുനിറത്തിലും നീലനിറത്തിലുമുള്ള നിരവധി തോരണങ്ങള്‍ നഗരഗോപുരങ്ങളെ അലങ്കരിച്ചിരുന്നു. എന്തെങ്കിലും സവിശേഷമായ അവസരത്തെ സൂചിപ്പിക്കുന്നതായിരുന്നില്ല ഇവ. മറിച്ച് അലങ്കാരത്തിനുപയോഗിച്ചിരുന്ന സ്ഥിരം അനുബന്ധങ്ങളായിരുന്നു.
കോട്ടമതിലിനടുത്തെത്തിയപ്പോള്‍ പ്രധാന കവാടത്തിലേക്കുള്ള പാത ഒന്നു ചുറ്റിവളഞ്ഞു. ആനകളും കുനികുത്തിവരുന്ന കൂറ്റനാടുകളും നേരിട്ട് വാതിലിലൂടെ ഓടിക്കയറാതിരിക്കാനായിരുന്നു അങ്ങനെ ചെയ്തിരുന്നത്. പ്രധാന കവാടത്തിനു മുകളിലായി ചുമരില്‍ അതിമനോഹരമായ ഒരു ചന്ദ്രക്കല കൊത്തിവെച്ചിരുന്നു. അതിനുതാഴെ ചന്ദ്രവംശി സൂക്തങ്ങള്‍ ആലേഖനം ചെയ്തിരുന്നു: ശൃംഗാരം. സൗന്ദര്യം. സ്വതന്ത്രത.
നഗരത്തിലേക്കു പ്രവേശിച്ചപ്പോഴാണ് മെലൂഹന്മാരുടെ ചിട്ടയ്ക്കും കൃത്യതക്കും ഇട്ടൊരു ഊക്കന്‍ ഇടി കിട്ടിയത്. ‘പ്രവര്‍ത്തന കോലാഹലം’ എന്നാണ് കൃതിക അതിനെ വിശേഷിപ്പിച്ചത്. മെലൂഹന്‍ നഗരങ്ങളില്‍നിന്ന് വ്യത്യസ്തമായി ഉയര്‍ത്തിക്കെട്ടിയ സ്തംഭങ്ങളിലല്ല അയോദ്ധ്യ നിര്‍മ്മിക്കപ്പെട്ടിരുന്നത്. അപ്പോള്‍ ഒരു കാര്യം വ്യക്തമായിരുന്നു. എളുപ്പത്തില്‍ ക്ഷോഭിക്കുന്ന സിന്ധുനദി കവിഞ്ഞൊഴുകുംപോലെ സരയൂനദി കവിഞ്ഞൊഴുകിയാല്‍ അയോദ്ധ്യ ഒറ്റപ്പെട്ടുപോകും. ഏകകേന്ദ്രമായ ഏഴു വൃത്തങ്ങളുടെ ആകൃതിയില്‍ നിര്‍മ്മിക്കപ്പെട്ട നഗരമതിലുകള്‍ ആരെയും അദ്ഭുതപ്പെടുത്തുന്നവിധം കനമുള്ളതും കരുത്തുറ്റതുമായിരുന്നു. എന്നാല്‍ വൃത്താകൃതിയിലുള്ള ഈ മതിലുകള്‍ ഒരു സൈനിക മര്‍മ്മജ്ഞന്‍റെ ബുദ്ധിയില്‍ പിറന്നതൊന്നുമല്ലെന്ന് കണ്ടെത്തുവാന്‍ ഒരു സൈനികമേധാവിയുടെ തന്ത്രബുദ്ധിയൊന്നും ആവശ്യമില്ലായിരുന്നു. പരിധിവിട്ട് നഗരം വളര്‍ന്നപ്പോള്‍ അതിനൊപ്പം ഒട്ടും ക്രമമല്ലാത്ത വിധത്തിലാണ് ആ മതിലുകള്‍ പണിതിരുന്നത്. ശത്രുസൈന്യം ഉപരോധം തീര്‍ത്തുകഴിഞ്ഞാല്‍ അതില്‍നിന്ന് രക്ഷനേടാന്‍ കഴിയാത്തവിധം ന്യൂനതകളുള്ളതായിരുന്നു ഓരോ മതിലുകളും. അതുകൊണ്ടാണ് ചന്ദ്രവംശികള്‍ നഗരത്തില്‍നിന്നും ഏറെ അകലെയുള്ള യുദ്ധഭൂമിയില്‍വെച്ച് യുദ്ധം ചെയ്യുന്നതിന് മുന്‍ഗണന നല്കിയിരുന്നത്.
പ്രവൃത്തിക്കുപകരം തര്‍ക്കവിതര്‍ക്കങ്ങള്‍ മുഖമുദ്രയാക്കിയ ചന്ദ്രവംശികളുടെ അഭിരുചിക്കൊത്ത വിഷാദഗ്രസ്തമായ കുറ്റാരോപണംപോലെയായിരുന്നു നഗരത്തിലെ സൗകര്യങ്ങള്‍. പാതകള്‍ വെറും അഴുക്കുപുരണ്ട ഇടവഴികളേക്കാള്‍ മികവുറ്റതായിരുന്നില്ല. എന്നാല്‍ ഇതിനൊരു ശ്രദ്ധേയമായ അപവാദമുണ്ടായിരുന്നു – കല്ല്പാകി അതിമനോഹരമായി നിര്‍മ്മിച്ച രാജപാത. ആഡംബര പൂര്‍ണ്ണമായ കൊട്ടാരത്തിലേക്കുള്ള വഴി. പാതയിലെ പടുകുഴികള്‍ അന്വേഷിക്കുന്നതിനുപകരം പടുകുഴികളിലെ പാതകള്‍ തിരഞ്ഞുകണ്ടുപിടിക്കുന്നതായിരിക്കും എളുപ്പമെന്ന് സ്വദീപന്മാര്‍ തമാശയായി പറയാറുണ്ടായിരുന്നു. മെലൂഹന്‍ നഗരങ്ങളിലെ മുന്‍കൂട്ടി വ്യക്തമായി പദ്ധതിയിട്ട് നിര്‍മ്മിച്ച, കല്ലുകള്‍ പാകി വെടിപ്പാക്കിയ, വഴി കാണിക്കുന്ന ഫലകങ്ങള്‍ നാട്ടിയ പാതകളുമായി ഇതിനെ ഒരു വിധത്തിലും താരതമ്യം ചെയ്യാന്‍ സാധിക്കില്ലായിരുന്നു.
നഗരത്തിലെമ്പാടും ‘കയ്യേറ്റം’ എന്നു വിളിക്കാവുന്ന സംവിധാനം ഉണ്ടായിരുന്നു. ചില തുറന്ന മൈതാനങ്ങള്‍ പാര്‍പ്പിടങ്ങളായി. കുടിയേറ്റക്കാര്‍ നിയമവിരുദ്ധമായ പൊതുസ്ഥലങ്ങളില്‍ കുടില്‍ കെട്ടി താമസമുറപ്പിച്ചു. സ്വതവേ ഇടുങ്ങിയ വഴികള്‍ ഭവനരഹിതരായ ആളുകളുടെ തുണികൊണ്ടുള്ള തമ്പുകളുടെ കടന്നുകയറ്റം മൂലം കൂടുതല്‍ ഇടുങ്ങിയതായിത്തീര്‍ന്നു. സ്വന്തമായി വീടുള്ള ധനികരും ഭവനരഹിതരായ ദരിദ്രരും തമ്മില്‍ എന്നും സംഘര്‍ഷം നിലനിന്നു. ക്രി.മു 1910 മുതല്‍ എല്ലാ കൈയേറ്റങ്ങളും ചക്രവര്‍ത്തി നിയമവിധേയമാക്കിയതോടെ, ഭരണകൂടം ഭവനരഹിതര്‍ക്ക് പാര്‍പ്പിടമൊരുക്കാത്തിടത്തോളം കാലം, അവരാ തമ്പുകളില്‍തന്നെ താമസം തുടര്‍ന്നു. ചന്ദ്രവംശികളുടെ ഭരണസംവിധാനം കഴിവുകെട്ടതായിരുന്നു. കഴിഞ്ഞ പന്ത്രണ്ടുവര്‍ഷത്തിനിടയില്‍ ഈ ചേരിനിവാസികള്‍ക്ക് ഒരുവീടുപോലും നിര്‍മ്മിച്ചുനല്കുവാന്‍ ഭരണകൂടത്തിനായില്ല. സമയപരിധി ഇനിയും നീട്ടി നല്കുന്ന കാര്യമാണ് അധികാരികള്‍ ആലോചിച്ചുകൊണ്ടിരുന്നത്. കൈയേറ്റങ്ങളും പൊട്ടിപ്പൊളിഞ്ഞ വഴികളും മോശമായ നിര്‍മ്മിതികളും ആ നഗരത്തിന്‍റെ സുകൃതക്ഷയമാണ് പ്രകടമാക്കിയത്.
മെലൂഹന്മാര്‍ പ്രകോപിതരായി. ശ്രീരാമദേവന്‍റെ മഹാനഗരത്തിനോട് ഇവര്‍ എന്താണ് കാണിച്ചത്? അതോ ഈ നഗരം ഇങ്ങനെത്തന്നെ ആയിരുന്നുവോ? ഇതുകൊണ്ടാണോ ശ്രീരാമഭഗവാന്‍ സരയൂനദി കടന്ന് സരസ്വതീനദീതീരത്തെ ദേവഗിരിയില്‍ തലസ്ഥാനം സ്ഥാപിച്ചത്.
വൃത്തികേടും അലങ്കോലവും കണ്ടപ്പോള്‍ തുടക്കത്തിലുണ്ടായ നടുക്കം അകന്നപ്പോള്‍ ഈ നഗരത്തില്‍ വിചിത്രവും അപ്രതീക്ഷിതവുമായ ഒരു വശ്യത മെലൂഹന്മാര്‍ ദര്‍ശിച്ചു. രാജകൊട്ടാരം പോലും നിശ്ചിതമായ ഒരു ശൈലിയില്‍ നിര്‍മ്മിക്കപ്പെട്ടിരുന്ന മെലൂഹയിലെപ്പോലെ അയോദ്ധ്യയിലെ ഭവനങ്ങള്‍ ഒരിക്കലും ഒരുപോലെ ചിട്ടപ്പടി നിര്‍മ്മിക്കപ്പെട്ടതായിരുന്നില്ല. ഇവിടെ ഓരോ വീടിനും തനതായ ആകര്‍ഷണീയതയായിരുന്നു. ഗൃഹനിര്‍മ്മാണത്തില്‍ കൃത്യമായ ചിട്ടകളോ നിയമങ്ങളോ പാലിക്കാത്ത സ്വദീപന്മാര്‍ അവര്‍ക്കിഷ്‍ടമുള്ള ശൈലിയില്‍ വൈകാരികതയും സൗന്ദര്യവും പ്രകടമാക്കുംവിധം വീടുകള്‍ നിര്‍മ്മിച്ചു. ചില കെട്ടിടങ്ങളുടെ വലിപ്പവും ഭംഗിയും കണ്ടപ്പോള്‍ മെലൂഹന്മാര്‍ അതിന്‍റെ പുറകിലെ സാങ്കേതികതയെക്കുറിച്ചും കഴിവിനെക്കുറിച്ചും ആദരവോടെ ആലോചിച്ചു. മെലൂഹന്മാരെപ്പോലെ സ്വദീപന്മാര്‍ക്ക് യാതൊരു നിയന്ത്രണങ്ങളുമുണ്ടായിരുന്നില്ല. ഉജ്വലവര്‍ണ്ണങ്ങളാണ് കെട്ടിടങ്ങള്‍ക്ക് അവര്‍ നല്കിയിരുന്നത്. ചെങ്കല്ലിന്‍റെ നിറമുള്ള കെട്ടിടങ്ങള്‍ മുതല്‍ തത്തമ്മപച്ചനിറത്തിലുള്ള മേലാപ്പുകളും ഞെട്ടിപ്പിക്കുന്ന വിധത്തില്‍ കുങ്കുമനിറത്തിലുള്ള ജനാലകളും. പൗരബോധമുള്ള ചില ധനികരായ സ്വദീപന്മാര്‍, വലിയ ഉദ്യാനങ്ങളും ക്ഷേത്രങ്ങളും നാടകശാലകളും വായനശാലകളും നിര്‍മ്മിച്ച് അവയ്ക്ക് തങ്ങളുടെ കുടുംബാംഗങ്ങളുടെ പേരു ചാര്‍ത്തി. ഭരണകൂടത്തിന്‍റെ ഭാഗത്തുനിന്നും യാതൊരു സഹായവുമില്ലാത്തതിനാലാണ് അവരിങ്ങനെ ചെയ്തത്. പൊതുകെട്ടിടങ്ങള്‍ക്ക് സ്വകാര്യവ്യക്തികളുടെ പേരുകള്‍ നല്കിയതുകണ്ട് അതിശയിച്ചുപോയ മെലൂഹന്മാര്‍ ആ കെട്ടിടങ്ങളുടെ സവിശേഷമായ നിര്‍മ്മിതിയില്‍ ആകൃഷ്‍ടരായിരുന്നു. ആ സ്പന്ദിക്കുന്ന നഗരത്തില്‍ അറപ്പുളവാക്കുന്ന വൃത്തികേടുകള്‍ക്കൊപ്പം അസാധാരണമായ സൗന്ദര്യവും ചേര്‍ന്നുനിന്നു. അയോദ്ധ്യ മെലൂഹന്മാരെ ഒരുപോലെ അസ്വസ്ഥരാക്കുകയും ആകര്‍ഷിക്കുകയും ചെയ്തു.
ചന്ദ്രവംശി ജീവിതശൈലിയുടെ ജീവിച്ചിരിക്കുന്ന മൂര്‍ത്തീകരണങ്ങളായിരുന്നു അയോദ്ധ്യയിലെ ആളുകള്‍. അല്പവസ്ത്രധാരികളായിരുന്ന സ്ത്രീകള്‍ ലജ്ജയില്ലാത്തവരും തങ്ങളുടെ ലൈംഗികതയെക്കുറിച്ച് ആത്മവിശ്വാസമുള്ളവരുമായിരുന്നു. പുരുഷന്മാരും അതുപോലെ സൗന്ദര്യബോധമുള്ളവരും പരിഷ്കാരികളുമായിരുന്നു – മെലൂഹന്മാര്‍ ‘സുന്ദരക്കുട്ടപ്പന്മാര്‍’ എന്നു വിശേഷിപ്പിക്കുന്ന തരത്തിലുള്ളവര്‍. സ്ത്രീകളും പുരുഷന്മാരുമായുള്ള ബന്ധം ഏറ്റവും വിപരീതമായ അഗ്രങ്ങളില്‍ നിലകൊള്ളുന്നവയായിരുന്നു എന്ന് വിശേഷിപ്പിക്കുകയായിരിക്കും ഉചിതം. ഏറ്റവും തീവ്രമായ പ്രണയവും ഏറ്റവും തീവ്രമായ വെറുപ്പും ഒരുമിച്ചു കൊണ്ടുപോകുന്ന ജീവിതശൈലി. അതോടൊപ്പം തീവ്രമായ വികാരത്തിന്‍റെ അടിത്തറയില്‍ നിര്‍മ്മിതമായ ആഘോഷങ്ങള്‍. അയോദ്ധ്യയില്‍ ചെറിയ തോതില്‍ ഒരു കാര്യവും നടന്നിരുന്നില്ല. മിതത്വം എന്നത് അവരുടെ നിഘണ്ടുവില്‍ കാണാത്ത ഒരു പദമായിരുന്നു.
അതുകൊണ്ട് സദാചുറുചുറുക്കാര്‍ന്ന അയോദ്ധ്യയിലെ ജനങ്ങള്‍ ദക്ഷന്‍റെ പരിഷ്കരണ സിദ്ധാന്തത്തെ പുച്ഛിച്ചുതള്ളിയതില്‍ അതിശയമില്ല. നിരാനന്ദമായ ഒരു നഗരത്തിലേക്കാണ് ദക്ഷന്‍ പ്രവേശിച്ചത്. രാജപഥത്തിന്‍റെ ഇരുവശത്തും വരിവരിയായി നിന്നിരുന്ന ആളുകള്‍ രാജ്യത്തെ കീഴടക്കിയ ശക്തികളെ സ്വാഗതം ചെയ്യുവാന്‍ തയ്യാറായില്ല. അവസാനം, തിന്മ നിറഞ്ഞ ഭരണാധികാരികളില്‍ നിന്നും താന്‍ അവിടത്തെ ആളുകളെ മോചിപ്പിക്കുകയാണ് ചെയ്തതെന്ന് കരുതിയ ദക്ഷന്‍ അവര്‍ പുഷ്പവൃഷ്‍ടിയോടെ തന്നെ സ്വീകരിക്കുമെന്നാണ് പ്രതീക്ഷിച്ചതെങ്കിലും തനിക്കു ലഭിച്ച തണുത്ത സ്വീകരണം കണ്ടപ്പോള്‍ അദ്ദേഹം അതിശയിച്ചു. ചന്ദ്രവംശി രാജാവിന്‍റെ നിര്‍ദ്ദേശപ്രകാരമായിരിക്കും അവര്‍ ഇങ്ങനെ ചെയ്തതെന്ന് ദക്ഷന്‍ വിശ്വസിച്ചു.
ഒരാഴ്ചയ്ക്കുശേഷം അവിടെ എത്തിച്ചേര്‍ന്ന ശിവന്‍ അത്തരം വികല്പത്തിനടിപ്പെട്ടിട്ടില്ലായിരുന്നു. അഭിവാദ്യത്തേക്കാള്‍ മോശമായ ഒന്നാണ് അവന്‍ പ്രതീക്ഷിച്ചിരുന്നത്. ആക്രമിക്കപ്പെടുമെന്ന് അവന്‍ പ്രതീക്ഷിച്ചു. നീലകണ്ഠന്‍റെ ഐതിഹ്യത്തില്‍ വിശ്വസിച്ചിരുന്ന സ്വദീപന്മാര്‍ താന്‍ അവര്‍ക്കൊപ്പം നില്ക്കാത്തതില്‍ തന്നെ അധിക്ഷേപിക്കുമെന്ന് ശിവന്‍ ഭയന്നു. തെറ്റായ ഭാഗത്ത് നിലയുറപ്പിച്ചതിനാല്‍ താന്‍ വെറുക്കപ്പെടുമെന്ന് അവന്‍ പ്രതീക്ഷിച്ചിരുന്നു. എന്നാല്‍ ചന്ദ്രവംശികള്‍ താന്‍ പ്രതീക്ഷിച്ചതുപോലെ അത്രയ്ക്ക് തിന്മകാംക്ഷികളല്ലെന്ന് മനസ്സിലായപ്പോള്‍ സൂര്യവംശികള്‍ ‘തെറ്റായ ഭാഗ’ മാണെന്ന് തരംതിരിക്കുവാന്‍ ശിവന്‍ തയ്യാറായില്ല. മെലൂഹന്മാര്‍ സത്യസന്ധരും മര്യാദക്കാരും നിയമം അനുസരിക്കുന്നവരുമാണ് എന്നതിനാല്‍ യാതൊരു ശങ്കയുമില്ലാതെ അവരെ വിശ്വസിക്കാം. താന്‍ ഭാവിയില്‍ ചെയ്തുതീര്‍ക്കേണ്ട കാര്യങ്ങളെക്കുറിച്ചും കര്‍മ്മത്തെക്കുറിച്ചും അവനില്‍ ആശയക്കുഴപ്പം ഉടലെടുത്തു. ബൃഹസ്പതിയുടെ കൂര്‍മ്മബുദ്ധിയും ഉപദേശങ്ങളും അവനു നഷ്‍ടപ്പെട്ടിരുന്നു.
ആലോചനകള്‍ മനസ്സിന്‍റെ ഭാരം കൂട്ടിയപ്പോള്‍ അവന്‍ രഥത്തിന്‍റെ തിരശ്ശീല വകഞ്ഞുമാറ്റി പുറത്തേക്കിറങ്ങി. അവന്‍ ചന്ദ്രവംശികൊട്ടാരത്തിനുനേരെ നോക്കി. ദിലീപന്‍റെ വാസകേന്ദ്രം കണ്ടപ്പോള്‍ ഒരു നിമിഷത്തേക്ക് അവന്‍ നടുങ്ങിപ്പോയി. എന്നാല്‍ പൊടുന്നനെ സമനില വീണ്ടെടുത്ത് സതിയുടെ കൈ പിടിച്ച് കൊട്ടാരക്കെട്ടിലേക്കുള്ള നൂറുപടികള്‍ കയറുവാന്‍ തുടങ്ങി. പര്‍വ്വതേശ്വരന്‍ സാവധാനം പുറകെ വരുന്നുണ്ടായിരുന്നു. ശിവന്‍ സതിയുടെ പുറകിലേക്ക് നോക്കി. ആനന്ദമയി ശാന്തമായി പടികള്‍ കയറുന്നുണ്ടായിരുന്നു. ശിവന്‍ ആരാണെന്നു മനസ്സിലാക്കിയ ആ കരാളനിമിഷം മുതല്‍ അവള്‍ അവനോട് സംസാരിച്ചിട്ടില്ലായിരുന്നു. പിതാവില്‍ കണ്ണുംനട്ട് നിര്‍വ്വികാരമായ മുഖഭാവത്തോടെയാണ് അവള്‍ മുകളിലേക്കു കയറിക്കൊണ്ടിരുന്നത്.
“ആ നാശംപിടിച്ചവനേതാ? “ചന്ദ്രവംശിസൈനികരാല്‍ കൊട്ടാരത്തിന്‍റെ അരികില്‍നിന്നും പുറകിലേക്കു മാറ്റിനിര്‍ത്തപ്പെട്ട ഒരു ആശാരി വിശ്വാസം വരാത്ത മട്ടില്‍ ചോദിച്ചു.
“എന്തിനാണ് നമ്മുടെ ചക്രവര്‍ത്തിയും ആത്മാര്‍ത്ഥതയുള്ള ഭ്രാന്തനും ചേര്‍ന്ന് എല്ലാവിധ രാജകീയ ചിഹ്നങ്ങളുമായി അയാളെ സ്വീകരിക്കാനൊരുങ്ങിനില്ക്കുന്നത്?”
“ആത്മാര്‍ത്ഥതയുള്ള ഭ്രാന്തനോ? “അയാളുടെ ചങ്ങാതി ചോദിച്ചു.
“ഓഹോ താനത് കേട്ടില്ലേ? ദക്ഷന്‍ എന്ന മൂഢന് നല്കിയിട്ടുള്ള പുതിയ ഇരട്ടപ്പേരാണത്!”
കൂട്ടുകാര്‍ പൊട്ടിച്ചിരിച്ചു.
“ശ് ശ് ശ്! “അവരുടെ തൊട്ടടുത്തുനിന്നിരുന്ന വയസ്സന്‍ ചീറി. “നിങ്ങള്‍ ചെറുപ്പക്കാര്‍ക്ക് ലജ്ജയില്ലേ? അയോദ്ധ്യ അപമാനിക്കപ്പെടുകയാണ്. അതൊരു തമാശയാണെന്നാണ് നിങ്ങളുടെ വിചാരം.”
അതിനിടയില്‍ ശിവന്‍ പ്രധാനവേദിയില്‍ എത്തിക്കഴിഞ്ഞിരുന്നു. ദക്ഷന്‍ അവനെനോക്കി നമിച്ചു. തളര്‍ന്ന പുഞ്ചിരിയോടെ ശിവന്‍ പ്രത്യഭിവാദ്യം ചെയ്തു.
ദിലീപന്‍ ഈറനണിഞ്ഞ കണ്ണുകളോടെ ശിവനെ നോക്കി വണങ്ങി. മൃദുവായി മന്ത്രിക്കുന്നതുപോലെ അയാള്‍ കരഞ്ഞു “ഞാന്‍ ദുഷ്‍ടനല്ല പ്രഭോ. ഞങ്ങള്‍ ദുഷ്‍ടന്മാരല്ല.”
“എന്താ പറഞ്ഞത്? “ദിലീപന്‍ മന്ത്രിച്ച വാക്കുകള്‍ കേള്‍ക്കാന്‍ ബദ്ധപ്പെട്ടുകൊണ്ട് ദക്ഷന്‍ ചോദിച്ചു.
തൊണ്ടയിലെ തടസംമൂലം ശിവന് ശബ്‍ദിക്കാന്‍ കഴിഞ്ഞില്ല. ദിലീപന്‍റെ ഭാഗത്തുനിന്ന് ഒന്നും കേള്‍ക്കാഞ്ഞതിനാല്‍ ദക്ഷന്‍ തലയാട്ടിക്കൊണ്ട് പിറുപിറുത്തു “പ്രഭോ അയോദ്ധ്യയിലെ ജനങ്ങള്‍ക്കു മുന്‍പാകെ അങ്ങയെ പരിചയപ്പെടുത്തുവാനുള്ള സന്ദര്‍ഭോചിതമായ നിമിഷമായിരിക്കാം ഇത്. അവരുടെ രക്ഷക്കാണ് നീലകണ്ഠന്‍ എത്തിയിട്ടുള്ളതെന്ന് മനസ്സിലായാല്‍ അതവരെ ഊര്‍ജ്ജസ്വലരാക്കിയേക്കും.”
തീവ്രമായ മാനസികവ്യഥ അനുഭവിച്ചിരുന്ന ശിവന് എന്തെങ്കിലും പറയാന്‍ കഴിയുന്നതിനു മുന്‍പ് അവനെ പരിചരിക്കുന്നതില്‍ ബദ്ധശ്രദ്ധയായ പത്നി പറഞ്ഞു “അച്ഛാ ശിവന്‍ വല്ലാതെ ക്ഷീണിച്ചിരിക്കുന്നു. ദീര്‍ഘയാത്ര കഴിഞ്ഞതല്ലേയുള്ളൂ. കുറച്ചുനേരം അദ്ദേഹം വിശ്രമിക്കട്ടെ?”
“അതെ. തീര്‍ച്ചയായും. “ക്ഷമാപണസ്വരത്തില്‍ ദക്ഷന്‍ അവ്യക്തമായി പറഞ്ഞു. ശിവനുനേരെ തിരിഞ്ഞ് അദ്ദേഹം തുടര്‍ന്നു “ക്ഷമിക്കണം പ്രഭോ, ചില നേരം എന്‍റെ ആവേശം അതിരുവിടാറുണ്ട്. ഇന്ന് അങ്ങേക്കു വിശ്രമിച്ചാലെന്താ? എന്തായാലും നാളെ അങ്ങയെ കൊട്ടാരത്തിലെ ആളുകള്‍ക്ക് പരിചയപ്പെടുത്താം.”
ശിവന്‍ ദിലീപന്‍റെ സങ്കടം നിറഞ്ഞ കണ്ണുകളിലേക്കു നോക്കി. യാതന നിറഞ്ഞു നില്ക്കുന്ന ആ കണ്ണുകളുടെ നോട്ടം നേരിടാനാവാതെ ശിവന്‍ ചന്ദ്രവംശി ചക്രവര്‍ത്തിക്കപ്പുറത്തു നില്ക്കുന്ന കൊട്ടാരജോലിക്കാരുടെ നേര്‍ക്ക് കണ്ണയച്ചു. ഒരു ജോടി കണ്ണുകളില്‍ മാത്രം തിരിച്ചറിയായ്മയുടെ ഭാവമില്ല. ആനന്ദമയിയൊഴികെ ദിലീപന്‍റെ കൊട്ടാരത്തിലെ മറ്റാര്‍ക്കും തന്നെ താന്‍ ആരാണെന്ന് അറിയുകയില്ലെന്ന് ആ നിമിഷമാണ് ശിവന് ഓര്‍മ്മവന്നത്. ദിലീപന്‍റെ മകന്‍ ഭഗീരഥനുപോലും. ദിലീപന്‍ ശിവനെക്കുറിച്ച് ആരോടും പറഞ്ഞിട്ടില്ല. ദക്ഷനും പറഞ്ഞിട്ടില്ല. ശിവന്‍റെ സാന്നിദ്ധ്യത്തില്‍തന്നെ ആ മഹത്തായ സത്യം അനാവരണം ചെയ്യാമെന്ന പ്രതീക്ഷയിലായിരിക്കും അത്.
“പ്രഭോ”
ശിവന്‍ പര്‍വ്വതേശ്വരനെ നോക്കി. “പറയൂ” കഷ്‍ടിച്ച് കേള്‍ക്കാന്‍ തക്കവണ്ണം അവന്‍ മന്ത്രിച്ചു.
“ഘോഷയാത്ര കഴിഞ്ഞതിനാല്‍ ഞാന്‍ സൈന്യത്തെ പുറത്തേക്കു നയിച്ചേക്കാം. മുന്‍പത്തെ പട്ടാളക്കാര്‍ക്കൊരുക്കിയിരുന്ന താവളത്തില്‍ ഇവരെ പാര്‍പ്പിക്കാം. രണ്ടുമണിക്കൂറിനകം അങ്ങയുടെ സേവനത്തിനായി ഞാന്‍ തിരിച്ചെത്തിക്കോളാം.”
ശിവന്‍ പതിയെ തലയാട്ടി.

അവര്‍ അയോദ്ധ്യയിലെത്തിച്ചേര്‍ന്നിട്ട് മണിക്കൂറുകള്‍ കഴിഞ്ഞിരുന്നു. ശിവന്‍ ഒരു വാക്കുപോലും ഉരിയാടിയിരുന്നില്ല. തന്‍റെ അറയുടെ ജനലിനടുത്ത് അസ്തമയസൂര്യന്‍ വിസ്മയകരമായ പ്രഭയില്‍ നഗരത്തെ കുളിപ്പിക്കുന്നതും നോക്കിനിന്നു. സതി നിശ്ശബ്‍ദയായി അവന്‍റെ അടുത്തുനിന്നു. അവന്‍റെ കൈ പിടിച്ച് തന്‍റെ ശരീരത്തിലെ കിട്ടാവുന്ന ഊര്‍ജ്ജമെല്ലാം അവനിലേക്കു പ്രസരിപ്പിക്കുവാന്‍ അവള്‍ ശ്രമിച്ചു. നഗരത്തിന്‍റെ ശരിക്കും മധ്യഭാഗത്തുള്ള ആ വലിയ എടുപ്പിനുനേര്‍ക്ക് അവന്‍ ഉറ്റുനോക്കിക്കൊണ്ടിരുന്നു. അവിടെനിന്നുനോക്കിയപ്പോള്‍ അത് വെണ്ണക്കല്ലുകൊണ്ടു നിര്‍മ്മിച്ചതാണെന്നു തോന്നി. ദുരൂഹമായ ചില കാരണങ്ങളാല്‍ അത് ശിവന്‍റെ മനസ്സിനെ സാന്ത്വനപ്പെടുത്തുന്നതുപോലെ തോന്നി. നഗരത്തിലെ ഏറ്റവും ഉയര്‍ന്ന ഭാഗത്ത് ചെറിയ ചെരിവുള്ള കുന്നിന്‍ മുകളില്‍ അയോദ്ധ്യയുടെ ഏതു ഭാഗത്തുനിന്ന് നോക്കിയാലും കാണാവുന്ന വിധത്തിലാണ് അത് നിര്‍മ്മിച്ചിരുന്നത്. നഗരത്തിലെ ഏറ്റവും ഉയര്‍ന്ന സ്ഥലത്ത് നിര്‍മ്മിക്കുവാന്‍ തക്കവണ്ണം കൊട്ടാരത്തിനേക്കാള്‍ അതിനുള്ള പ്രാധാന്യമെന്തായിരിക്കുമെന്ന് ശിവന്‍ ആലോചിച്ചുകൊണ്ടിരുന്നു.
വാതിലില്‍ നിര്‍ത്താതെ ഉച്ചത്തിലുള്ള മുട്ടുകേട്ടപ്പോള്‍ അവന്‍റെ ചിന്തകള്‍ അലോസരപ്പെട്ടു.
“ആരാ അത്? “ആ അറയുടെ പുറകിലിട്ടിരുന്ന കസേരയില്‍ നിന്ന് എഴുന്നേറ്റുകൊണ്ട് പര്‍വ്വതേശ്വരന്‍ ചോദിച്ചു.
“പ്രഭോ” നന്തി പ്രതിവചിച്ചു. “രാജകുമാരി ആനന്ദമയി.”
പര്‍വ്വതേശ്വരന്‍ പതുക്കെ ഒന്ന് മൂളിയശേഷം ശിവനെ നോക്കി. നീലകണ്ഠന്‍ തലയാട്ടി.
“അവളെ കടത്തിവിടൂ.” പര്‍വ്വതേശ്വരന്‍ ആജ്ഞാപിച്ചു.
ആനന്ദമയി പ്രവേശിച്ചു. പുഞ്ചിരിച്ചുകൊണ്ടുള്ള അവളുടെ സമീപനം പര്‍വ്വതേശ്വരനെ അദ്ഭുതപ്പെടുത്തി. അദ്ദേഹം മുഖം ചുളിച്ചു. “കുമാരി, അവിടുത്തേക്ക് എന്തു സഹായമാണ് ഞാന്‍ ചെയ്തുതരേണ്ടത്?”
“പര്‍വ്വതേശ്വരാ, എങ്ങനെയാണ് അങ്ങേക്കെന്നെ സഹായിക്കാന്‍ കഴിയുകയെന്ന് പലതവണ ഞാന്‍ പറഞ്ഞിട്ടുള്ളതാണ്.” ആനന്ദമയി കളിയാക്കി. “ഈ ചോദ്യം പലതവണ ചോദിക്കുന്നതിനുപകരം എന്‍റെ മറുപടി ശരിയായി കേട്ടിരുന്നെങ്കില്‍ നമ്മള്‍ എവിടെയെങ്കിലുമൊക്കെ എത്തിച്ചേരുമായിരുന്നു.”
അമ്പരപ്പും ദേഷ്യവും കലര്‍ന്ന ഒരു മിശ്രിതമായിരുന്നു പര്‍വ്വതേശ്വരന്‍റെ പ്രതികരണം. കഴിഞ്ഞ മൂന്ന് ആഴ്ചക്കുള്ളില്‍ ഇതാദ്യമായി ശിവന്‍ പുഞ്ചിരിച്ചു. എന്തുകൊണ്ടോ ആനന്ദമയി തന്‍റെ സാധാരണ ഭാവത്തിലേക്ക് തിരിച്ചെത്തിയത് ശിവനെ സന്തുഷ്‍ടനാക്കി.
ആനന്ദമയി ശിവന്‍റെ നേര്‍ക്ക് തിരിഞ്ഞു തലകുനിച്ചു. “സത്യം ഇപ്പോഴാണ് എനിക്കു മനസ്സിലായത്, പ്രഭോ. ആ സമയത്ത് ഞാന്‍ കടുത്ത വിഷമത്തിലായിരുന്നു. അങ്ങ് സൂര്യവംശികളുടെ പക്ഷം പിടിച്ചതിന് ഞാന്‍ വിശദീകരിക്കാന്‍ പോകുന്ന ഈ രണ്ടു കാരണങ്ങളില്‍ ഏതെങ്കിലുമൊന്നായിരിക്കാനേ വഴിയുള്ളൂ. ഒന്നുകില്‍ ഞങ്ങള്‍ ദുഷ്‍ടശക്തികള്‍, അല്ലെങ്കില്‍ ഞങ്ങളുദ്ദേശിക്കുന്ന ഐതിഹ്യം താങ്കളായിരിക്കില്ല. ഇതില്‍ ഏത് വിശദീകരണം സ്വീകരിച്ചാലും അതെന്‍റെ മനസ്സിനെ തകര്‍ത്തുകളയും.”
ശിവന്‍ ആനന്ദമയിയെ നോക്കിക്കൊണ്ടിരുന്നു.
“പക്ഷേ, അവസാനം ഒരുകാര്യം ഞാന്‍ മനസ്സിലാക്കി.” ആനന്ദമയി തുടര്‍ന്നു “ഐതിഹ്യം തെറ്റല്ല. ഞങ്ങള്‍ ദുഷ്‍ടന്മാരുമല്ല. അങ്ങ് വല്ലാതെ നിഷ്കളങ്കനാണ്. ദുഷ്‍ടന്മാരായ സൂര്യവംശികളാല്‍ അങ്ങ് തെറ്റിദ്ധരിക്കപ്പെട്ടു. ഞാനത് ശരിയാക്കി എടുത്തോളാം. ഞങ്ങളുടെ മാര്‍ഗ്ഗത്തിന്‍റെ നന്മകള്‍ ഞാന്‍ താങ്കള്‍ക്കു കാണിച്ചുതരാം.”
“ഞങ്ങള്‍ ദുഷ്‍ടന്മാരല്ല.” പര്‍വ്വതേശ്വരന്‍ ആക്രോശിച്ചു.
“പര്‍വ്വതേശ്വരാ” ആനന്ദമയി നെടുവീര്‍പ്പിട്ടു. “ഞാന്‍ താങ്കളോട് മുന്‍പേ പറഞ്ഞിട്ടുള്ളതാണ് താങ്കളുടെ ഈ ചുണ്ടുകള്‍ വെറുതെ സംസാരിക്കുന്നതിനേക്കാള്‍ നല്ല കാര്യങ്ങള്‍ക്ക് ഉപയോഗിക്കുവാന്‍ പറ്റുന്നവയാണ്. താങ്കള്‍ ആ ശ്വാസോച്ഛ്വാസം അനാവശ്യമായി പാഴാക്കാതിരിക്കുക.”
“നിന്‍റെ അഹങ്കാരം മതിയാക്ക് സ്ത്രീയേ! “പര്‍വ്വതേശ്വരന്‍ ആക്രോശിച്ചു. “ഞങ്ങള്‍ ദുഷ്‍ടന്മാരാണെന്നാണോ നീ കരുതിയിട്ടുള്ളത്? നിങ്ങളുടെ ജനങ്ങളെ നിങ്ങള്‍ എങ്ങനെയാണ് കൈകാര്യം ചെയ്യുന്നതെന്ന് നീ ശ്രദ്ധിച്ചിട്ടുണ്ടോ? ഈ യാത്രയിലങ്ങോളമിങ്ങോളം വിശന്നുവലഞ്ഞ കണ്ണുകളാണ് എന്നെ തുറിച്ചുനോക്കിയിരുന്നത്. പടുകുഴികള്‍ നിറഞ്ഞ പാതയോരങ്ങളില്‍ കുട്ടികള്‍ ഉപേക്ഷിക്കപ്പെട്ട് കിടക്കുന്നു. നിങ്ങളുടെ ‘കീഴടക്കാനാവാത്ത നഗര’ത്തില്‍ സ്ത്രീകള്‍ ഭിക്ഷ യാചിക്കുമ്പോള്‍ ധനികരായ സ്വദീപന്മാര്‍ ഏതൊരു മെലൂഹന്‍ ചക്രവര്‍ത്തിയേക്കാളും മികച്ച ജീവിതം നയിക്കുന്നു. ഞങ്ങളുടെ മെലൂഹന്‍ സമൂഹം സമ്പൂര്‍ണ്ണമാണ്. ഒരുപക്ഷേ, നിങ്ങള്‍ തിന്മയുടെ ശക്തികളായിരിക്കില്ലെന്ന കാര്യത്തില്‍ ഞാന്‍ ഭഗവാനുമായി യോജിച്ചേക്കാം. പക്ഷേ, നിങ്ങള്‍ക്ക് സ്വന്തം ജനങ്ങളെ പരിപാലിക്കാനും സംരക്ഷിക്കാനും അറിഞ്ഞുകൂടാ. ഞങ്ങളുടെ ഭരണരീതി സ്വീകരിച്ചാല്‍ നിങ്ങളുടെ ജീവിതം മെച്ചപ്പെടും.”
“മെച്ചപ്പെടും? “ക്ഷുഭിതയായ ആനന്ദമയി തര്‍ക്കിച്ചു. “ഞങ്ങള്‍ കുറ്റമറ്റവരല്ല, ഞാന്‍ സമ്മതിക്കുന്നു. ഞങ്ങളുടെ ഭരണകൂടത്തിന് പല കാര്യങ്ങളും കൂടുതല്‍ മെച്ചപ്പെടുത്താന്‍ കഴിയും. എന്നാല്‍ ഞങ്ങള്‍ ജനങ്ങള്‍ക്ക് സ്വാതന്ത്ര്യമെങ്കിലും നല്കുന്നുണ്ട്. വരേണ്യവര്‍ഗ്ഗം നിശ്ചയിക്കുന്ന വിഡ്ഢിത്തമാര്‍ന്ന നിയമങ്ങള്‍ അനുസരിക്കണമെന്ന് ഒരിക്കലും ഞങ്ങളുടെ ആളുകളോട് നിഷ്കര്‍ഷിച്ചിട്ടില്ല.”
“സ്വാതന്ത്ര്യം കൊടുത്തുവെന്നോ? എന്തിനുള്ള സ്വാതന്ത്ര്യം? കൊള്ളയടിക്കാന്‍, മോഷ്‍ടിക്കാന്‍, യാചിക്കുവാന്‍, കൊല്ലുവാന്‍?”
“ഞങ്ങളുടെ സംസ്കാരത്തെക്കുറിച്ച് താങ്കളോട് തര്‍ക്കിക്കേണ്ട കാര്യം എനിക്കില്ല. ഞങ്ങളുടെ ജീവിതശൈലിയുടെ മേന്മകള്‍ നിങ്ങളുടെ മുരടിച്ച മനസ്സിന് ഉള്‍ക്കൊള്ളാനാവില്ല.”
“എനിക്കത് മനസ്സിലാക്കുവാന്‍ താല്പര്യമില്ല! ഈ രാജ്യം ഭരിക്കപ്പെടുന്ന രീതി എന്നെ അസ്വസ്ഥനാക്കുന്നു. നിങ്ങള്‍ക്ക് യാതൊരു ചട്ടങ്ങളുമില്ല. നിയന്ത്രണമില്ല. യാതൊരു നിയമവുമില്ല. നിങ്ങള്‍ക്ക് ദുഷ്‍ടത്തരം ഇല്ലെങ്കിലും നാഗന്മാരുമായി ചേര്‍ന്നതുമൂലം നിങ്ങളുടെ മനസ്സില്‍ തിന്മ കടന്നുകൂടിയതില്‍ അദ്ഭുതമില്ല. ധീരരായ ക്ഷത്രിയരെപ്പോലെ യുദ്ധം ചെയ്യുന്നതിനുപകരം നിങ്ങള്‍ ഭീരുക്കളായ തീവ്രവാദികളെപ്പോലെ യുദ്ധം ചെയ്യുകയാണ്. നിങ്ങള്‍ ഒരുപക്ഷേ, ദുഷ്‍ടന്മാരല്ലായിരിക്കാം. പക്ഷേ, നിങ്ങളുടെ പ്രവൃത്തികള്‍ അങ്ങനെയാണ്.”
“നാഗന്മാരോ? നിങ്ങള്‍ എന്തൊക്കെ തോന്ന്യാസമാണ് പറയുന്നത്? നാഗന്മാരുമായി കൂട്ടുകൂടുവാനെന്താ ഞങ്ങള്‍ ഭ്രാന്തന്മാരാണോ? അടുത്ത ഏഴു ജന്മങ്ങള്‍ക്ക് അത് ഞങ്ങളെ മലിനമാക്കുമെന്ന കാര്യം ഞങ്ങള്‍ക്കറിയില്ലെന്നാണോ നിങ്ങള്‍ കരുതിയത്? പിന്നെ തീവ്രവാദം? ഞങ്ങളൊരിക്കലും തീവ്രവാദത്തെ ആശ്രയിച്ചിട്ടില്ല. കഴിഞ്ഞ നൂറ് വര്‍ഷമായി നിങ്ങളെപ്പോലെ ശപിക്കപ്പെട്ട ആളുകളുമായി യുദ്ധം ഒഴിവാക്കുവാന്‍ എങ്ങനേയും പാടുപെടുകയായിരുന്നു ഞങ്ങള്‍. അതുകൊണ്ട് അതിര്‍ത്തിപ്രവിശ്യകളില്‍നിന്ന് ഞങ്ങള്‍ പിന്‍വാങ്ങി. നിങ്ങളുമായുള്ള എല്ലാ ബന്ധങ്ങളും ഞങ്ങള്‍ വിഛേദിച്ചു. നിങ്ങള്‍ യമുനയിലെ ജലം മോഷ്‍ടിച്ചതോടെ ഒഴുക്കുകുറഞ്ഞ ഗംഗയിലെ ലഭ്യമായ ജലമുപയോഗിച്ച് ജീവിക്കുവാന്‍ ഞങ്ങള്‍ ശീലിച്ചു. മന്ദരപര്‍വ്വതത്തിലെ ആക്രമണവുമായി ഞങ്ങള്‍ക്കൊരു ബന്ധവുമില്ലെന്ന് എന്‍റെ പിതാവ് നിങ്ങളോടു പറഞ്ഞു. പക്ഷേ, നിങ്ങള്‍ ഞങ്ങളെ വിശ്വസിച്ചില്ല. അല്ല, നിങ്ങളെന്തിനു വിശ്വസിക്കണം? ഞങ്ങളെ ആക്രമിക്കാനുള്ള ഒരു കാരണത്തിന് തക്കം പാര്‍ത്തിരിക്കുകയായിരുന്നുവല്ലോ നിങ്ങള്‍!”
“എന്നോട് കള്ളം പറയരുത്. ഏറ്റവും കുറഞ്ഞത് മഹാദേവന്‍റെ മുന്നില്‍ വെച്ചെങ്കിലും! നാഗന്മാര്‍ക്കൊപ്പം ചന്ദ്രവംശി തീവ്രവാദികളെ ഞങ്ങള്‍ കണ്ടിരുന്നു.”
“മന്ദരപര്‍വ്വത ആക്രമണവുമായി ബന്ധപ്പെട്ട് ഞങ്ങളുടെ നിയന്ത്രണത്തിലുള്ള ആര്‍ക്കും യാതൊരു പങ്കുമില്ലെന്ന് എന്‍റെ പിതാവ് നിങ്ങളോടു പറയുകയുണ്ടായി. ഞങ്ങള്‍ക്ക് നാഗന്മാരുമായി യാതൊരു ബന്ധവുമില്ല. ഒരുപക്ഷേ ചില ചന്ദ്രവംശികള്‍ ചില സൂര്യവംശികളെപ്പോലെ തീവ്രവാദികളെ സഹായിച്ചിരിക്കാം. നിങ്ങള്‍ ഞങ്ങളുമായി സഹകരിച്ചിരുന്നുവെങ്കില്‍ നമുക്കാ കുറ്റവാളികളെ കണ്ടെത്താമായിരുന്നു.”
“എന്തൊരു അസംബന്ധം! ഒരു സൂര്യവംശിയും ആ തീവ്രവാദികളുമായി കൂട്ടുകൂടുകയില്ല. ചന്ദ്രവംശികള്‍ ചില തീവ്രവാദികളെ സഹായിക്കുന്ന കാര്യത്തില്‍ നിങ്ങള്‍ മറുപടി പറഞ്ഞേ തീരൂ. സ്വദീപ് നിങ്ങളുടെ നിയന്ത്രണത്തിലാണല്ലോ!”
“സ്വദീപുമായുള്ള നയതന്ത്രബന്ധങ്ങള്‍ നിങ്ങള്‍ വിഛേദിച്ചിരുന്നില്ലെങ്കില്‍ നിങ്ങളുടെപോലെ അധികാരകേന്ദ്രീകൃതമല്ലാത്ത വികേന്ദ്രീകൃത ഭരണസംവിധാനമാണ് തങ്ങള്‍ക്കുള്ളതെന്ന് നിങ്ങള്‍ മനസ്സിലാക്കുമായിരുന്നു. അയോദ്ധ്യയാണ് കേന്ദ്രം. മറ്റു രാജാക്കന്മാര്‍ യുദ്ധകാലത്ത് സുരക്ഷ ലഭിക്കുന്നതിനായി ഞങ്ങള്‍ക്ക് കപ്പം തരുന്നു. അല്ലാത്തപ്പോഴെല്ലാം സ്വന്തം ഇഷ്‍ടത്തിനനുസരിച്ച് അവരുടെ രാജ്യം ഭരിക്കുവാന്‍ അവകാശമുണ്ട്.”
“അതെങ്ങനെ സാധിക്കും? സ്വദീപിന്‍റെ ചക്രവര്‍ത്തി സ്വന്തം രാജ്യത്തെ ഭരണം നിയന്ത്രിക്കുന്നില്ലെന്നാണോ നിങ്ങള്‍ പറയുന്നത്?”
“ക്ഷമിക്കണം.” തന്‍റെ മനസ്സില്‍ നടന്നു കൊണ്ടിരിക്കുന്ന തര്‍ക്കവിഷയം തന്നെയാണ് ഇവിടെ പ്രതിഫലിക്കുന്നതെന്നു മനസ്സിലാക്കിയ ശിവന്‍ അത് അവസാനിപ്പിക്കാനാഗ്രഹിക്കുന്നതുപോലെ പറഞ്ഞു. തനിക്ക് ഉത്തരം നല്കാനാവാത്ത ഇത്തരം ചോദ്യങ്ങള്‍ അസ്വസ്ഥതയുളവാക്കുമെന്ന് അവനറിയാമായിരുന്നു. ഇപ്പോള്‍ അത് വേണ്ട.
പര്‍വ്വതേശ്വരനും ആനന്ദമയിയും തല്‍ക്ഷണം നിശ്ശബ്‍ദരായി.
സാവധാനം ജനലിനു നേര്‍ക്ക് തിരിഞ്ഞുനിന്നുകൊണ്ട് അവന്‍ ചോദിച്ചു “ആനന്ദമയി, ഏതാണാ ഹര്‍മ്യം?”
“പ്രഭോ” ആദ്യമായി ശിവന്‍ തന്നോടൊരു കാര്യം ചോദിച്ചതിന്‍റെ സന്തോഷത്തില്‍ ആനന്ദമയി പറഞ്ഞു “അതാണ് രാമജന്മഭൂമിയിലെ ക്ഷേത്രം!”
“നിങ്ങള്‍ ശ്രീരാമഭഗവാനുവേണ്ടി ഒരു ക്ഷേത്രം നിര്‍മ്മിച്ചുവെന്നോ? “അമ്പരന്നുകൊണ്ട് പര്‍വ്വതേശ്വരന്‍ ചോദിച്ചു. “പക്ഷേ, അദ്ദേഹം സൂര്യവംശിയായിരുന്നു. നിങ്ങളുടെ കടുത്ത ശത്രു.”
“ഞങ്ങളല്ല ആ ക്ഷേത്രം നിര്‍മ്മിച്ചത്.” ഈര്‍ഷ്യയോടെ ആനന്ദമയി പറഞ്ഞു. “എന്നാല്‍ ഞങ്ങളത് പുതുക്കിപ്പണിത് സംരക്ഷിച്ചുകൊണ്ടിരിക്കുന്നു. പിന്നെ, രാമഭഗവാന്‍ ഞങ്ങളുടെ കടുത്ത ശത്രുവാണെന്ന് താങ്കള്‍ പറഞ്ഞതിനുള്ള കാരണമെന്താണ്? മറ്റൊരു വഴിയിലൂടെ പോകുവാന്‍ അദ്ദേഹം തെറ്റിദ്ധരിക്കപ്പെട്ടിരിക്കാം, എന്നാല്‍ ഞങ്ങള്‍ക്കുവേണ്ടി അദ്ദേഹം നിരവധി നല്ല കാര്യങ്ങള്‍ ചെയ്തിട്ടുണ്ട്. അയോദ്ധ്യയില്‍ ഒരു ദൈവമായിട്ടാണ് അദ്ദേഹം ആരാധിക്കപ്പെടുന്നത്.”
പര്‍വ്വതേശ്വരന്‍റെ കണ്ണുകള്‍ നടുക്കംമൂലം വിടര്‍ന്നു. “പക്ഷേ ചന്ദ്രവംശികളെ നശിപ്പിക്കുമെന്ന് അദ്ദേഹം പ്രതിജ്ഞ ചെയ്തിരുന്നു.”
“അദ്ദേഹം ഞങ്ങളെ നശിപ്പിക്കുമെന്ന് പ്രതിജ്ഞ ചെയ്തിരുന്നുവെങ്കില്‍ ഞങ്ങളിന്ന് ശേഷിക്കുകയില്ലായിരുന്നു. ഉവ്വോ? അദ്ദേഹം ഞങ്ങളെ ഉപദ്രവിക്കാതെ വിട്ടത് ഞങ്ങള്‍ നല്ലവരായതുകൊണ്ടാണ്. ഞങ്ങളുടെ ജീവിതരീതി നിലനില്ക്കണമെന്ന് അദ്ദേഹം വിചാരിച്ചു.”
അവളുടെ വാദങ്ങളുടെ കരുത്ത് അസ്വസ്ഥമാക്കിയ പര്‍വ്വതേശ്വരന്‍റെ മനസ്സ് അതിനുള്ള മറുപടികള്‍ക്കുവേണ്ടി പരതി.
“ശ്രീരാമന്‍റെ പൂര്‍ണ്ണ നാമധേയമെന്താണെന്ന് നിങ്ങള്‍ക്കറിയാമോ? “ആനന്ദമയി തന്‍റെ അറിവ് പ്രകടിപ്പിക്കാനെന്നപോലെ ചോദിച്ചു.
“തീര്‍ച്ചയായും എനിക്കറിയാം.” പര്‍വ്വതേശ്വരന്‍ ജല്പിച്ചു “ഇക്ഷ്വാകു വംശത്തില്‍പെട്ട സൂര്യവംശി ക്ഷത്രിയന്‍ ശ്രീരാമന്‍. ദശരഥന്‍റെയും കൗസല്യയുടെയും പുത്രന്‍. സീതാപതി. വിഷ്ണുവിന്‍റെ ഏഴാമത്തെ അവതാരമായി ഭക്തിപൂര്‍വ്വം ആദരിക്കപ്പെടുന്നവന്‍.”
“പൂര്‍ണ്ണം” ആനന്ദമയി പുഞ്ചിരിച്ചു. “പക്ഷേ, ചെറിയൊരു തെറ്റുപറ്റി. സേനാപതേ അങ്ങ് അതില്‍ ചെറിയൊരു വാക്ക് പറയാന്‍ വിട്ടുപോയി. ചന്ദ്രന്‍ എന്നവാക്ക് അങ്ങ് വിട്ടുപോയി. ശ്രീരാമചന്ദ്രന്‍ എന്നാണ് അദ്ദേഹത്തിന്‍റെ പൂര്‍ണ്ണ നാമധേയം.”
പര്‍വ്വതേശ്വരന്‍റെ മുഖം ചുളിഞ്ഞു.
“അതേ സേനാപതേ” ആനന്ദമയി തുടര്‍ന്നു. “ചന്ദ്രന്‍റെ മുഖം എന്നാണ് അദ്ദേഹത്തിന്‍റെ പേരിനര്‍ത്ഥം. നിങ്ങള്‍ സങ്കല്പിക്കുന്നതിലുമൊക്കെയപ്പുറം അദ്ദേഹം ഒരു ചന്ദ്രവംശിയായിരുന്നു.”
“ഇതാണ് ശരിക്കുള്ള ചന്ദ്രവംശി ഇരട്ടത്താപ്പ്.” തന്‍റെ സകല ബുദ്ധിയും സംഭരിച്ചുകൊണ്ട് പര്‍വ്വതേശ്വരന്‍ വാദിച്ചു. “കര്‍ത്തവ്യങ്ങളില്‍ വ്യാപൃതരാകുന്നതിനുപകരം നിങ്ങള്‍ വര്‍ത്തമാനത്തിലാണ് വ്യാപൃതരായിക്കുന്നത്. ഒരാളുടെ പ്രവൃത്തിയാണ് അയാളുടെ വ്യക്തിത്വം എടുത്തുകാണിക്കുന്നതെന്ന് രാമഭഗവാന്‍ പറഞ്ഞിട്ടുണ്ട്. അദ്ദേഹത്തിന്‍റെ പേരില്‍ ചന്ദ്രന്‍ എന്ന പദത്തിന് പ്രത്യേകിച്ച് അര്‍ത്ഥമൊന്നുമില്ല. അദ്ദേഹത്തിന്‍റെ പ്രവൃത്തികള്‍ സൂര്യനു തുല്യമായിരുന്നു. ഉള്ളിന്‍റെയുള്ളില്‍ അദ്ദേഹം ഒരു സൂര്യവംശിയായിരുന്നു.”
“എന്തുകൊണ്ട് അദ്ദേഹം ഒരു സൂര്യവംശിയും ചന്ദ്രവംശിയുമായിക്കൂടാ?”
“എന്തൊരസംബന്ധമാണ് പറയുന്നത്? അത് സാധ്യമല്ല. അത് പരസ്പരവിരുദ്ധമാണ്.”
“നിങ്ങളുടെ മനസ്സ് ഇടുങ്ങിയതായതിനാലാണ് നിങ്ങള്‍ക്കത് അസാധ്യമായി തോന്നുന്നത്. ഇടുങ്ങിയ മനസ്സിന് അത് ഉള്‍ക്കൊള്ളാനാവില്ല. വൈരുദ്ധ്യങ്ങള്‍ പ്രകൃതിയുടെ ഒരു ഭാഗമാണ്.”
“അല്ല. അങ്ങനെയല്ല. ഒരു കാര്യം ശരിയും അതിനുവിരുദ്ധമായ കാര്യം തെറ്റല്ലാതിരിക്കാനും സാധ്യമല്ല. നമ്മുടെ പ്രപഞ്ചത്തിന് അത് സ്വീകരിക്കാനാവില്ല. ഒരു വാളുറയ്ക്ക് ഒരു വാളിനെ മാത്രമേ ഉള്‍ക്കൊള്ളാനാകൂ!”
“അത് വാളുറ ചെറുതായതുകൊണ്ടാണ്. ശ്രീരാമദേവന്‍ രണ്ട് ഭിന്ന വ്യക്തിത്വങ്ങള്‍ ഉള്‍ക്കൊള്ളാന്‍ സാധിക്കാത്തവിധം ഉല്‍കൃഷ്‍ടനല്ലെന്നാണോ നിങ്ങളുടെ അഭിപ്രായം?”
“നിങ്ങള്‍ വാക്കുകള്‍ കൊണ്ട് കളിക്കുകയാണ്! “പര്‍വ്വതേശ്വരന്‍ ആക്രോശിച്ചു.
ശിവന്‍ അതു കേള്‍ക്കുന്നത് നിര്‍ത്തി. അവന്‍ ജനലിനുനേര്‍ക്ക് തിരിഞ്ഞുനിന്ന് ക്ഷേത്രത്തെ നോക്കി. ശരീരത്തിലെ ഓരോ അണുവിലും അവനത് അനുഭവിച്ചു. തന്‍റെ ആത്മാവിലും അവനത് അനുഭവപ്പെട്ടു. തന്‍റെ ഉള്‍വിളിയുടെ സൗമ്യമായ മര്‍മ്മരം അവന് കേള്‍ക്കാനായി.
ശ്രീരാമദേവന്‍ നിന്നെ സഹായിക്കും. അദ്ദേഹം നിന്നെ നയിക്കും. അദ്ദേഹം നിന്നെ സാന്ത്വനിപ്പിക്കും. അദ്ദേഹത്തിനടുത്തേക്ക് ചെല്ലുക.

മൂന്നാംയാമത്തിന്‍റെ അവസാന നാഴികയായപ്പോഴാണ് ആരോരുമറിയാതെ ശിവന്‍ അലങ്കോലപ്പെട്ടുകിടക്കുന്ന അയോദ്ധ്യയിലെ തെരുവിലേക്കിറങ്ങിയത്. ശ്രീരാമദേവനെ കാണുവാനായിരുന്നു അവന്‍റെ യാത്ര. സതി അവന്‍റെ ഒപ്പം ചെല്ലാന്‍ തയ്യാറായില്ല. അവന്‍ ഒറ്റയ്ക്കുപോകാനാണ് ആഗ്രഹിക്കുന്നതെന്ന് സതിക്കറിയാമായിരുന്നു. കഴുത്തുപൊതിയാനുള്ള ആവരണവും ഒരു ഉത്തരീയവും ധരിച്ചതിനുപുറമെ സുരക്ഷക്കായി ഒരു വാളും പരിചയുമായി ചന്ദ്രവംശി തലസ്ഥാന നഗരിയിലെ വിചിത്രമായ കാഴ്ചകളും ഗന്ധങ്ങളുമനുഭവിച്ചുകൊണ്ട് അവന്‍ നടന്നു. ആരും അവനെ തിരിച്ചറിഞ്ഞില്ല. അവനാ രീതിയായിരുന്നു ഇഷ്‍ടം.
ആത്മനിയന്ത്രണത്തിന്‍റെ ചെറിയൊരു സൂചനപോലുമില്ലാതെയാണ് അയോദ്ധ്യാനിവാസികള്‍ ജീവിതം നയിച്ചിരുന്നത്. വികാരം പ്രകടിപ്പിക്കുന്ന വിധം ഉച്ചത്തിലുള്ള ബഹളങ്ങള്‍ കേട്ടപ്പോള്‍ ഏതോ വാദ്യസംഘം തന്‍റെ ബോധമണ്ഡലത്തെ തട്ടിയുണര്‍ത്തുകയാണെന്ന് ശിവനു തോന്നി. ഒരു കുപ്പി മദ്യം മുഴുവനും അകത്താക്കിയതുപോലെ ആളുകള്‍ പൊട്ടിച്ചിരിക്കുകയോ അല്ലെങ്കില്‍ ജീവിതം മദ്യത്തെ ആശ്രയിച്ചിരിക്കുന്നു എന്ന മട്ടില്‍ പരസ്പരം കലഹിക്കുകയോ ചെയ്തു. തൊട്ടടുത്തുകൂടെ ഓടിയിരുന്നവര്‍ പലപ്പോഴും ശിവനെ തള്ളിയിടാന്‍ ശ്രമിച്ചു, അവനെ ചീത്തവിളിച്ചു, കണ്ണില്ലാത്തവനെന്ന് വിളിച്ചു. പെട്ടെന്ന് ഭാവം മാറുന്ന ഉപഭോക്താക്കള്‍ സാധനങ്ങള്‍ വില്ക്കുന്ന പീടികക്കാരുമായി നടത്തുന്ന വിലപേശല്‍ കണ്ടാല്‍ വൈകാതെ അവര്‍ തമ്മില്‍ അടികലശലിലെത്തിച്ചേരുമെന്നു തോന്നും. നിസ്സാരമായ തുകയുടെ പേരിലായിരുന്നു പലപ്പോഴും വിലപേശലും തര്‍ക്കവും നടന്നിരുന്നത്. കച്ചവടക്കാരും ഉപഭോക്താക്കളും തമ്മിലുള്ള ശബ്‍ദകോലാഹലത്തോടെയുള്ള വിലപേശല്‍ പണത്തിനുവേണ്ടിയായിരുന്നില്ല. തങ്ങള്‍ പറഞ്ഞ വിലയില്‍ കച്ചവടമവസാനിപ്പിക്കുന്നത് അവരുടെ അഭിമാനപ്രശ്നമായിരുന്നു.
പാതയോരത്തുള്ള ചെറിയൊരു ഉദ്യാനത്തില്‍ നിരവധി ഇണകള്‍ പറയാന്‍ പാടില്ലാത്തവിധത്തിലുള്ള കാര്യങ്ങള്‍ ചെയ്തുകൊണ്ട് തിങ്ങി നിറഞ്ഞു നില്ക്കുന്നത് ശിവന്‍ കണ്ടു. ആ ഉദ്യാനത്തിലോ പാതയിലോ നിന്നുകൊണ്ട് അവരുടെ പ്രവൃത്തികള്‍ കൗതുകത്തോടെ, ആര്‍ത്തിയോടെ കണ്ടാസ്വദിക്കുന്ന കണ്ണുകളെ അവര്‍ നിസ്സാരമായി അവഗണിക്കുന്നതുപോലെ തോന്നി. എന്നാല്‍ വേണ്ടാത്തിടത്ത് തുറിച്ചുനോക്കുന്ന ആ കണ്ണുകള്‍ വികാരഭരിതമാണെന്ന് അവന്‍ കണ്ടെത്തി. പൊതുവേദിയില്‍ വെച്ച് ഒന്നു പുല്‍കുന്നതുപോലും നിഷിദ്ധമാക്കിയ മെലൂഹന്‍ സമൂഹത്തില്‍നിന്നും എത്ര വിഭിന്നമാണ് ഈ സമൂഹമെന്ന് ശിവന്‍ ശ്രദ്ധിച്ചു.
പെട്ടെന്ന് തന്‍റെ പിന്‍ഭാഗത്ത് ഒരു സ്ത്രീയുടെ കൈപ്പടം കൊണ്ടതുപോലെ ശിവനു തോന്നി. തിരിഞ്ഞുനോക്കിയപ്പോള്‍ ഒരു യുവതി തന്നെ നോക്കിചിരിക്കുന്നതും കണ്ണിറുക്കി കാണിക്കുന്നതും അവന്‍ കണ്ടു. ശിവന് പ്രതികരിക്കാനാവുന്നതിനുമുന്‍പ് അല്പം കൂടി പ്രായമുള്ള ഒരു സ്ത്രീ നേരെ പുറകില്‍ നടന്നുവരുന്നതു അവന്‍ കണ്ടു. അവര്‍ ആ യുവതിയുടെ അമ്മയായിരിക്കുമെന്ന് വിചാരിച്ച് ആ പ്രശ്നം വിട്ടുകളയാന്‍ ശിവന്‍ തീരുമാനിച്ചു. അവന്‍ തിരിഞ്ഞുനടക്കാനൊരുങ്ങിയപ്പോള്‍ മറ്റൊരു കൈ തന്‍റെ പിന്നില്‍ തൊട്ടതുപോലെ ശിവനു തോന്നി. പക്ഷേ, ഈ സ്പര്‍ശം കൂടുതല്‍ സ്പഷ്‍ടവും എന്തോ ലക്ഷ്യം വെച്ചുള്ളതുമാണെന്ന് ശിവനുതോന്നി. തിരിഞ്ഞുനോക്കി യപ്പോള്‍ ആ അമ്മ തന്നെ നോക്കി ശൃംഗാരഭാവത്തില്‍ ചിരിക്കുന്നത് കണ്ട് അവന്‍ നടുങ്ങിപ്പോയി. അന്ധാളിച്ചുപോയ ശിവന്‍ ഇനിയാരും തന്‍റെ മനസ്സിനെ ശല്യപ്പെടുത്തരുത് എന്നുകരുതി തിടുക്കത്തില്‍ ആ തെരുവില്‍ നിന്നും പുറത്തുകടന്നു.
രാമജന്മഭൂമിയിലെ ഉത്തുംഗമായ ക്ഷേത്രം ലക്ഷ്യമാക്കി അവന്‍ നടത്തം തുടര്‍ന്നു. അവിടേക്കു നടന്നടുത്തുകൊണ്ടിരുന്നപ്പോള്‍ ആക്രമിച്ചൊതുക്കാനാവാത്ത അയോദ്ധ്യയിലെ ശബ്‍ദകോലാഹലം നേര്‍ത്തുകൊണ്ടിരിക്കുന്നതായി അവനു തോന്നി. നഗരത്തിലെ പാര്‍പ്പിടപ്രദേശമായിരുന്നു അത്. അവിടെയുള്ള വലിയ രമ്യഹര്‍മ്മ്യങ്ങളും അവിടേക്കുള്ള ഇടവഴികളും കണ്ടാല്‍ അത് ധനികര്‍ പാര്‍ക്കുന്ന സ്ഥലമായിരിക്കാനുള്ള സാധ്യതയാണ് കാണുന്നത്. വലത്തോട്ടു തിരിഞ്ഞപ്പോള്‍ തന്‍റെ ലക്ഷ്യസ്ഥാനത്തേക്കുള്ള വഴിയിലേക്ക് അവന്‍ ചെന്നു കയറി. ആ കുന്നിന്‍ ചെരിവിനെ തഴുകി ഒരു കമാനംപോലെ വളഞ്ഞ് ആ വഴി മുകളിലേക്ക് നീണ്ടുകിടന്നു. രാജപഥത്തിനുപുറമെ ഒരുപക്ഷേ അയോദ്ധ്യയില്‍ പടുകുഴികളില്ലാത്ത വഴി ഇതുമാത്രമായിരിക്കും. വഴിയുടെ ഇരുവശങ്ങളിലുമായി മനോഹരമായ ഗുല്‍മോഹര്‍ വൃക്ഷങ്ങള്‍ ഉയര്‍ന്നുനിന്നു. അവയുടെ കണ്ണഞ്ചിക്കുന്ന ചെങ്കല്‍ നിറത്തിലുള്ള ഇലകള്‍ ക്ഷീണിതര്‍ക്കും നഷ്‍ടപഥികര്‍ക്കും പതുപതുപ്പു തീര്‍ത്തു. ശ്രീരാമദേവന്‍റെ സവിധത്തിലേക്കുള്ള വഴി.
ഉല്‍ക്കണ്ഠ അവന്‍റെ ഹൃദയത്തെ കാര്‍ന്നു തിന്നപ്പോള്‍ ശിവന്‍ കണ്ണുകളടച്ച് ദീര്‍ഘശ്വാസം ഉള്ളിലേക്കെടുത്തു. അവനവിടെ എന്താണ് ലഭിക്കാന്‍ പോകുന്നത്? ശാന്തി ലഭിക്കുമോ? അവനുവേണ്ട ഉത്തരങ്ങള്‍ ലഭിക്കുമോ? അതോ താന്‍ ചെയ്തത് വലിയൊരു തെറ്റാണെന്നും അതിന്‍റെ പേരില്‍ നിരവധി പേര്‍ മരിച്ചുപോയെന്നുമായിരിക്കുമോ അവനു ലഭിക്കാന്‍ പോകുന്ന സന്ദേശം? ശിവന്‍ കണ്ണുതുറന്നു, ധൈര്യം സംഭരിച്ച് അവന്‍ മുന്നോട്ടു നടക്കുമ്പോള്‍ ഭഗവല്‍നാമം ആവര്‍ത്തിച്ചു ജപിച്ചു.
രാമരാമരാമരാമ
കുറച്ചു കഴിഞ്ഞപ്പോള്‍ ശിവന്‍റെ നാമജപത്തിന് തടസ്സം നേരിട്ടു. ആ വഴിയുടെ വളവില്‍ മെലിഞ്ഞുണങ്ങിയ ഒരു വൃദ്ധനെ അവന്‍ കണ്ടു. അയാളെ കണ്ടാല്‍ ആഴ്ചകളായി ആഹാരം കഴിച്ചിട്ടെന്ന് തോന്നും. അയാളുടെ കാലില്‍ ഒരു മുറിവുണ്ടായിരുന്നു. അവഗണനമൂലം അത് പഴുത്ത് ചലം കെട്ടിയിരുന്നു. കീറിപ്പറിഞ്ഞ ഒരു ചാക്കായിരുന്നു അയാള്‍ ഉടുത്തിരുന്നത്. ഒട്ടും ബലമില്ലാത്തരീതിയില്‍ അരയില്‍വെച്ച് കെട്ടിയിട്ടിരുന്ന ആ ചാക്കുതുണി ചുമലിലൂടെ ഒരു ചാക്കു ചരടുകൊണ്ട് കെട്ടിഞാത്തിയിരിക്കുകയായിരുന്നു. പാതയോരത്തെ നടവഴിയിലിരുന്നുകൊണ്ട് തന്‍റെ മെലിഞ്ഞുണങ്ങിയ വലതുകൈ കൊണ്ട് അയാള്‍ തല ചൊറിഞ്ഞപ്പോള്‍ തലയിലൂടെ നിര്‍ബാധം തങ്ങളുടെ ജോലിയുമായി മുന്നോട്ടുനീങ്ങിയ പേനുകള്‍ക്ക് അതൊരു ശല്യമായിത്തീര്‍ന്നു. ക്ഷീണിച്ച ഇടതുകൈയില്‍ അയാള്‍ ഒരു വാഴയില പിടിച്ചിരുന്നു. അതില്‍ ഒരു കഷണം റൊട്ടിയും കുറച്ചു പുഴുക്കും ഉണ്ടായിരുന്നു. ദയാലുക്കളോ കുറ്റബോധം നിറഞ്ഞവരോ ആയ വ്യക്തികള്‍ സംഭാവന ചെയ്തിരുന്ന ഭക്ഷണം വാങ്ങി വിതരണം ചെയ്തിരുന്ന, നിലവാരം കുറഞ്ഞ ഭക്ഷണശാലകള്‍ വഴി കിട്ടിയതായിരിക്കാം അത്. മെലൂഹയിലെ മൃഗങ്ങള്‍ക്കുപോലും ഒരിക്കലും നല്കാന്‍ സാധ്യതയില്ലാത്ത തരത്തിലുള്ള ഭക്ഷണം.
ശിവന്‍റെയുള്ളില്‍ കടുത്ത രോഷം പതഞ്ഞുപൊങ്ങി. ശ്രീരാമദേവന്‍റെ വാതിലിന്‍റെ മുന്നിലിരുന്നുകൊണ്ട് ആ വൃദ്ധന്‍ യാചിക്കുകയായിരുന്നു. പക്ഷേ, അതാരും ശ്രദ്ധിക്കുന്നുണ്ടായിരുന്നില്ല. ഏതുതരത്തിലുള്ള ഭരണകൂടമായിരിക്കും ജനങ്ങളെ ഇങ്ങനെയൊക്കെ സേവിക്കുന്നത്? മെലൂഹയിലെ ഭരണകൂടം യാതൊരു വിട്ടുവീഴ്ചയുമില്ലാതെ ജനങ്ങളെയെല്ലാം പരിപാലിച്ചിരുന്നു. എല്ലാവര്‍ക്കും ആവശ്യത്തിനുള്ള ഭക്ഷണം കിട്ടിയിരുന്നു. ആരും ഭവനരഹിതരായിരുന്നില്ല. ഭരണകൂടം ശരിക്കും പ്രവര്‍ത്തിച്ചു. ദേവഗിരിയിലാണ് ജീവിച്ചിരുന്നതെങ്കില്‍ ഈ വൃദ്ധന് ഇത്തരത്തിലുള്ള അപമാനം ഒരിക്കലും നേരിടേണ്ടിവരികയില്ലായിരുന്നു.
ആ രോഷം ശിവന്‍റെ ശരീരത്തിലേക്ക് ക്രിയാത്മകഊര്‍ജ്ജം കടന്നുവരുവാനുള്ള വഴിയൊരുക്കി. താന്‍ ഉത്തരം കണ്ടെത്തിയിരിക്കുന്നു എന്ന് ശിവന്‍ മനസ്സിലാക്കിയതോടെയായിരുന്നു ആ ഊര്‍ജ്ജപ്രവാഹമുണ്ടായത്. പര്‍വ്വതേശ്വരന്‍ പറഞ്ഞത് ശരിയാണെന്ന് അപ്പോള്‍ ശിവനു തോന്നി. ഒരുപക്ഷേ, ചന്ദ്രവംശികള്‍ ദുഷ്‍ടന്മാരായിരിക്കില്ല. എന്നാല്‍ കുത്തഴിഞ്ഞ ജീവിതമാണ് അവര്‍ നയിച്ചത്. സൂര്യവംശി ജീവിത ശൈലി ഇവരുടെ ജീവിതം നാടകീയമാംവിധം മെച്ചപ്പെടുത്തും. ഊര്‍ദ്ധ്വശ്വാസം വലിച്ചുകൊണ്ടിരിക്കുന്ന ചന്ദ്രവംശി ഭരണകൂടത്തിന്‍റെ ചുമതല പര്‍വ്വതേശ്വരന്‍ ഏറ്റെടുക്കുന്നതോടെ ഇവിടെ അഭിവൃദ്ധിയും സമൃദ്ധിയുമുണ്ടാകും. ഈ യുദ്ധം വഴി അങ്ങനെ ചില നല്ലകാര്യങ്ങള്‍ സംഭവിക്കും. ഒരുപക്ഷേ, താന്‍ ചെയ്തത് അത്രവലിയൊരു തെറ്റായിരിക്കില്ല. അവന്‍ രാമഭഗവാന് നന്ദി പറഞ്ഞു. താന്‍ ഉത്തരം കണ്ടെത്തിക്കഴിഞ്ഞിരിക്കുന്നുവെന്ന് അവന്‍ വിചാരിച്ചു.
എന്നാല്‍ ശിവന് ഈ ചെറിയ ആശ്വാസം പോലും നല്കുന്നതിനെതിരെ വിധി ഗൂഢാലോചന നടത്തി. ആ വൃദ്ധയാചകന്‍ ശിവന്‍ തന്നെ ഉറ്റു നോക്കുന്നത് ശ്രദ്ധിച്ചിരുന്നു. ശിവന്‍റെ നോട്ട്ത്തോട് ആ വൃദ്ധന്‍ അതുപോലെത്തന്നെ പ്രതികരിച്ചു. ശിവന്‍റെ കണ്ണുകളിലെ ഊഷ്മളമായ തന്മയീഭാവശേഷിയും, പുഞ്ചിരിയിലെ സാന്ത്വനവും ആ വൃദ്ധനെ ശിവന് പുഞ്ചിരി മടക്കിനല്കാന്‍ പ്രേരിപ്പിച്ചു. എന്നാല്‍ ആ ചിരി ഭിക്ഷ യാചിക്കുന്ന ഒരു മനുഷ്യന്‍റെ മുറിഞ്ഞ പുഞ്ചിരിയായിരുന്നില്ല. സ്വയം ശാന്തി കണ്ടെത്തിയ മനുഷ്യന്‍റെ ഊഷ്മളമായ പുഞ്ചിരിയായിരുന്നു. ശിവന്‍ ഞെട്ടിപ്പോയി.
വല്ലാതെ ബദ്ധപ്പെട്ട് തന്‍റെ കൈ ഉയര്‍ത്തിക്കാണിക്കുമ്പോഴും അയാള്‍ ഹൃദ്യമായി പുഞ്ചിരിച്ചു. “മകനേ, നീ അല്പം ഭക്ഷണം കഴിക്കുന്നോ?”
ശിവന്‍ അന്തംവിട്ടുപോയി. കരുണ മാത്രം അര്‍ഹിക്കുന്നവനെന്ന് അവന്‍ കരുതിയിരുന്ന ആ വൃദ്ധന്‍റെ നിസ്വാര്‍ത്ഥമായ ആ സൂചന കണ്ടപ്പോള്‍ താന്‍ ചെറുതായിപ്പോകുന്നതുപോലെ ശിവന് തോന്നി.
ശിവനെത്തന്നെ നിരന്തരം നിരീക്ഷിച്ചുകൊണ്ട് ആ വൃദ്ധന്‍ ആവര്‍ത്തിച്ചു “മകനേ നീ എന്നോടൊപ്പം ആഹാരം കഴിക്കാന്‍ ആഗ്രഹിക്കുന്നുവോ? നമുക്കു രണ്ടുപേര്‍ക്കുമുള്ള ആഹാരം ഇതിലുണ്ട്.”
നിയന്ത്രണം നഷ്‍ടപ്പെട്ടുപോയ ശിവന് സംസാരിക്കുവാനുള്ള ശേഷി നഷ്‍ടപ്പെട്ടിരുന്നു. യഥാര്‍ത്ഥത്തില്‍ അത് ഒരാള്‍ക്കു കഴിക്കുവാനുള്ള ഭക്ഷണംപോലും ഇല്ലായിരുന്നു. പിന്നെന്തുകൊണ്ടാണ് അയാള്‍ തനിക്ക് ഭക്ഷണം നല്കാമെന്നു പറയുന്നത്? ശിവന് അത് യുക്തിസഹമായി തോന്നിയില്ല.
ശിവന് കേള്‍വിക്കുറവുണ്ടെന്നു കരുതി വൃദ്ധന്‍ കുറച്ചുകൂടി ഉച്ചത്തില്‍ പറഞ്ഞു “മകനേ, എന്‍റെ അടുത്ത് വന്നിരുന്ന് ഭക്ഷണം കഴിക്ക്.”
ചെറുതായൊന്ന് തല കുലുക്കുവാനുള്ള ശേഷി കണ്ടെത്തുവാന്‍പോലും ശിവന്‍ പണിപ്പെട്ടു. “വേണ്ട, ചോദിച്ചതിനു നന്ദി.”
ആ വൃദ്ധന്‍റെ മുഖം തല്‍ക്ഷണം മങ്ങി. “ഇത് നല്ല ആഹാരമാണ്.” താന്‍ അപമാനിക്കപ്പെട്ടുവെന്നതിന്‍റെ സൂചന അയാളുടെ കണ്ണുകളിലുണ്ടായിരുന്നു. “അല്ലെങ്കില്‍ ഞാന്‍ ഇത് കഴിക്കാന്‍ പറയില്ലായിരുന്നു.”
താനാ വൃദ്ധന്‍റെ അഭിമാനത്തിന് ക്ഷതമേല്പ്പിച്ചിരിക്കുന്നുവെന്ന് ശിവന് തോന്നി. അവന്‍ അയാളെ വെറുമൊരു യാചകനായി പരിഗണിച്ചിരിക്കുന്നു. “അല്ലല്ല. ഞാനതല്ല ഉദ്ദേശിച്ചത്. അത് നല്ല ആഹാരമാണെന്ന് എനിക്കറിയാം. അതായത്….”
വൃദ്ധന്‍ പതിയെ ശിവന്‍റെ വാക്കുകള്‍ക്കിടയിലേക്ക് കടന്നുകയറി. “എങ്കില്‍ ഇവിടെ എന്നോടൊപ്പം വന്നിരിക്ക്, മകനേ.”
ശിവന്‍ പതിയെ തലയാട്ടി. അവന്‍ ആ നടവഴിയില്‍ ഇരുന്നു. വൃദ്ധന്‍ ശിവന്‍റെ നേര്‍ക്ക് തിരിഞ്ഞിരുന്ന് ആ വാഴയില അവര്‍ക്കിടയില്‍ നിവര്‍ ത്തിവെച്ചു. ശിവനാ റൊട്ടിയിലും ചാറു നിറഞ്ഞ പുഴുക്കിലും നോക്കിയിരുന്നു. അല്പനിമിഷങ്ങള്‍ക്കുമുന്‍പ് മനുഷ്യര്‍ക്ക് ഭക്ഷ്യയോഗ്യമല്ലെന്ന് അവന്‍ കരുതിയ ഭക്ഷണം. അയാളുടെ പാതിയടഞ്ഞ കണ്ണുകള്‍ പ്രകാശിച്ചു. ശിവനെ നോക്കി വൃദ്ധന്‍ പറഞ്ഞു “കഴിക്ക്.”
ശിവന്‍ ചെറിയൊരു തുണ്ടം റൊട്ടിയെടുത്ത് പുഴുക്കില്‍മുക്കി വിഴുങ്ങി. അതവന്‍റെ ശരീരത്തിലേക്ക് അനായാസം വഴുതിയിറങ്ങി. എന്നാല്‍ മനസ്സില്‍ അത് കനപ്പെട്ട് ഉടക്കിനിന്നു. ആ പാവം വൃദ്ധന്‍ പ്രകാശമാനമായ കണ്ണുകള്‍ കൊണ്ട് നോക്കിയപ്പോള്‍ ആരോ തന്‍റെ ആത്മാഭിമാനം പുറത്തേക്ക് ഞെക്കിച്ചാടിക്കുന്നതുപോലെ ശിവനു തോന്നി.
“കഴിക്ക് മകനേ. ഇത്ര കുറച്ചു കഴിച്ചാല്‍ നിന്‍റെ ഈ വലിയ ശരീരം നിനക്കെങ്ങനെ നിലനിര്‍ത്താന്‍ കഴിയും?”
നടുങ്ങിപ്പോയ ശിവന്‍ ആ വൃദ്ധനെ ഒന്നു പാളി നോക്കി. ശിവന്‍റെ കൈക്കുഴയുടെ പാതിവലിപ്പമുണ്ടാവില്ല ആ വൃദ്ധന്‍റെ കൈത്തണ്ടയ്ക്ക്. റൊട്ടിയുടെ വലിയ കഷണങ്ങള്‍ ആ വൃദ്ധന്‍ ശിവന്‍റെ അടുത്തേക്ക് നീക്കിവെച്ചു കൊടുത്തു. ശിവന് മുഖമുയര്‍ത്തി അയാള്‍ക്കു നേരെ നോക്കുവാനുള്ള ധൈര്യമുണ്ടായിരുന്നില്ല. അവന്‍റെ ഹൃദയം വിങ്ങി കണ്ണീര്‍ പുറത്തേക്കൊഴുകി. വൃദ്ധന്‍ നീക്കിവെച്ചുകൊടുത്ത ഭക്ഷണം അയാള്‍ കഴിക്കുന്നതു തുടര്‍ന്നു. അല്പ സമയത്തിനുള്ളില്‍ ആ ഭക്ഷണം തീര്‍ന്നു.
സ്വാതന്ത്ര്യം. ദുരിതമനുഭവിക്കുന്നവര്‍ക്കും അന്തസ്സ് പുലര്‍ത്തുവാനുള്ള സ്വാതന്ത്ര്യം. മെലൂഹയിലെ ഭരണസംവിധാനത്തില്‍ അസാധ്യമായ ഒന്ന്.
“വയറുനിറഞ്ഞോ മകനേ?”
ആ വൃദ്ധന്‍റെ കണ്ണുകളില്‍ നോക്കാന്‍ ധൈര്യം വരാത്തതിനാല്‍ അവന്‍ പതുക്കെ തലയാട്ടി.
“നന്നായി. ഇനി പോകൂ. ക്ഷേത്രത്തിലേക്ക് കുറെ നടക്കാനുണ്ട്.”
തന്നോടു കാണിച്ച ഞെട്ടിപ്പിക്കുന്ന വിധത്തിലുള്ള ഔദാര്യം കണ്ട് അദ്ഭുതപ്പെട്ടുപോയ ശിവന്‍ മുഖമുയര്‍ത്തി. വാത്സല്യപൂര്‍വ്വം ചിരിക്കുമ്പോള്‍ ആ വൃദ്ധന്‍റെ കുഴിഞ്ഞ കവിള്‍ത്തടങ്ങള്‍ വിടര്‍ന്നു. അയാള്‍ മിക്കവാറും പട്ടിണിയായിട്ടും, തനിക്കുകിട്ടിയ ഭക്ഷണം ഒരപരിചിതന് നല്കിയിരിക്കുന്നു. താന്‍ ചെയ്ത ദൈവനിന്ദയുടെ പേരില്‍, ഇങ്ങനെയൊരാളെ രക്ഷിക്കുവാന്‍ തനിക്കു സാധിക്കുമെന്നു വിശ്വസിച്ച ആ ദൈവനിന്ദയുടെ പേരില്‍ ശിവന്‍ സ്വയം ശപിച്ചു. ഏതോ വലിയൊരു ശക്തി പിടിച്ചുവലിച്ചതുപോലെ ശിവന്‍ മുന്നോട്ടു കുനിഞ്ഞു. അവന്‍ കൈനീട്ടി അയാളുടെ കാലില്‍ തൊട്ടു.
ആ വൃദ്ധന്‍ കൈനീട്ടി ശിവന്‍റെ മൂര്‍ദ്ധാവില്‍ പതിയെ തൊട്ടുകൊണ്ട് അനുഗ്രഹിച്ചു. “നീ തേടിക്കൊണ്ടിരിക്കുന്ന കാര്യം നിനക്കു കണ്ടെത്താന്‍ കഴിയുമാറാകട്ടെ മകനേ.”
കുറ്റബോധവും പശ്ചാത്താപവും മുറ്റിയ മനസ്സോടെ ബദ്ധപ്പെട്ട് ശിവന്‍ എഴുന്നേറ്റു. ആ വൃദ്ധന്‍റെ അത്യുദാരതയ്ക്കടിയില്‍ പെട്ട് അവന്‍റെ ആത്മാഭിമാനം ഞെരിഞ്ഞമര്‍ന്നു. അവനുവേണ്ട ഉത്തരം ലഭിച്ചു കഴിഞ്ഞു. അവന്‍ ചെയ്തത് തെറ്റായിരുന്നു. അവന്‍ കടുത്ത അബദ്ധമാണ് ചെയ്തിട്ടുള്ളത്. ഈ ആളുകള്‍ തിന്മ നിറഞ്ഞവരല്ല.