അധ്യായം ഏഴ്
ശ്രീരാമദേവന്‍റെ പൂര്‍ത്തീകരിക്കാത്ത ഉദ്യമം

“അങ്ങയെ എന്തോ അലട്ടുന്നതുപോലെ തോന്നുന്നുവല്ലോ പ്രഭോ. അങ്ങേക്കു സുഖംതന്നെയല്ലെ?” ദക്ഷന്‍ ഉത്കണ്ഠാഭരിതനായി ചോദിച്ചു.
“ഉംം?” എന്നു മൂളിക്കൊണ്ട് ശിവന്‍ തലയുയര്‍ത്തി “ക്ഷമിക്കണം മഹാരാജന്‍. അല്പനിമിഷം ഞാന്‍ മറ്റെന്തോ ആലോചനയില്‍പെട്ടുപോയി.”
ആകാംക്ഷയോടെ ദക്ഷന്‍ കനകഹാലയെ നോക്കി. തലേദിവസം രാത്രി അത്താഴസമയത്ത് സതിയുടെ മുഖത്ത് ഇതുപോലെ നിരാശയുടെ ഭാവം അദ്ദേഹം കാണുകയുണ്ടായി. പക്ഷേ, അവളൊന്നും പറയാന്‍ തയ്യാറില്ലായിരുന്നു.
“നമ്മുടെ കൂടിക്കാഴ്ച പിന്നീട് മതിയോ?” ദക്ഷന്‍ ചോദിച്ചു.
“വേണ്ട മഹാരാജന്‍. തടസ്സമൊന്നുമില്ല. എന്നോടു ക്ഷമിക്കണം. നമുക്കു തുടരാം.” ശിവന്‍ പറഞ്ഞു.
“ശരി.” ആകാംക്ഷയോടെ ദക്ഷന്‍ തുടര്‍ന്നു. “ഭഗവാന്‍ രാമന്‍ സമൂഹത്തിലുണ്ടാക്കിയ മാറ്റത്തെക്കുറിച്ചാണല്ലോ നമ്മള്‍ സംസാരിച്ചുകൊണ്ടിരുന്നത്.”
തന്നോട് അപേക്ഷിച്ചുകൊണ്ടിരുന്ന മനസ്സിനെ അസ്വസ്ഥമാക്കിയിരുന്ന സതിയുടെ മുഖം മനസ്സില്‍നിന്ന് നീക്കം ചെയ്യുവാന്‍ തല ചെറുതായൊന്ന് അനക്കിക്കൊണ്ട് ശിവന്‍ പറഞ്ഞു. “അതെ.”
“മയ്ക സംവിധാനം ചിട്ടയോടെ പ്രവര്‍ത്തിച്ചു. ഞങ്ങളുടെ സമൂഹം വളര്‍ന്നു. ഭൂമിയിലെ ഏറ്റവും സമ്പന്നമായ പ്രദേശങ്ങളിലൊന്നായി തീര്‍ന്നു ഞങ്ങളുടെ രാജ്യം. കഴിഞ്ഞ 1200 വര്‍ഷങ്ങളില്‍ ഞങ്ങളുടെ രാജ്യം ഏറ്റവും മികച്ച രാജ്യമായിത്തീര്‍ന്നു. അത് മറ്റ് ദേശങ്ങളെ കടത്തിവെട്ടി. മെലൂഹാ ലോകത്തിലെ ഏറ്റവും ശക്തവും സമ്പന്നവുമായ രാഷ്‍ട്രമായിത്തീര്‍ന്നു. ഞങ്ങളുടെ ആളുകള്‍ ആദര്‍ശസമ്പന്നമായ ജീവിതം നയിച്ചു. കുറ്റകൃത്യങ്ങളില്ലാതായി. ആളുകള്‍ ശരിയായ കാര്യം മാത്രം ചെയ്തു. അന്യായമായ കാര്യങ്ങള്‍ ചെയ്യാതിരിക്കുവാന്‍ ശ്രമിച്ചു. മറ്റു രാജ്യങ്ങളുുമായി യുദ്ധം ചെയ്യാതിരിക്കുവാന്‍ ശ്രമിച്ചു. പരമാര്‍ത്ഥത്തില്‍ ഞങ്ങളുടെ സമൂഹം പരിപൂര്‍ണ്ണത കൈവരിച്ചു.”
“അതെ,മഹാരാജന്‍.” സംഭാഷണത്തിലേക്ക് സാവധാനം മടങ്ങിവന്നുകൊണ്ട് ശിവന്‍ പറഞ്ഞു. “പരിപൂര്‍ണ്ണത ആര്‍ജ്ജിക്കുവാന്‍ സാധിക്കുന്ന ഒന്നാണെന്ന് ഞാന്‍ കരുതുന്നില്ല. അത് ലക്ഷ്യത്തേക്കാള്‍ ഉപരി ഒരു യാത്രയാണ്. പക്ഷേ, നിങ്ങളുടെ സമൂഹം തീര്‍ച്ചയായും പരിപൂര്‍ണ്ണതയ്ക്കടുത്തെത്തിക്കഴിഞ്ഞ ഒന്നാണ്.”
“എന്തുകൊണ്ടാണ് ഞങ്ങള്‍ പരിപൂര്‍ണ്ണരല്ലെന്ന് അങ്ങ് കരുതുന്നത്?” വിയോജിപ്പിന്‍റെ സ്വരത്തില്‍ പര്‍വ്വതേശ്വരന്‍ ചോദിച്ചു.
“പര്‍വ്വതേശ്വരന്‍, ഇത് പരിപൂര്‍ണ്ണതയാണെന്ന് അങ്ങേക്കു തോന്നുന്നുണ്ടോ?” ശിവന്‍ ഭവ്യമായി ചോദിച്ചു. “രാമരാജന്‍ വിഭാവനം ചെയ്തതുപോലെത്തന്നെയാണോ മെലൂഹയിലെ എല്ലാക്കാര്യങ്ങളും?”
പര്‍വ്വതേശ്വരന്‍ നിശ്ശബ്‍ദനായി. ആ മറുപടി ഇഷ്‍ടപ്പെട്ടതല്ലെങ്കിലും അതൊരു സത്യമാണെന്ന് അദ്ദേഹത്തിനു തോന്നി.
“സ്വാമി പറയുന്നത് ശരിയാണ് പര്‍വ്വതേശ്വരന്‍.” ദക്ഷന്‍ പറഞ്ഞു. “മികവ് നേടേണ്ടതായ കാര്യങ്ങള്‍ ഇനിയും ശേഷിക്കുന്നുണ്ടാകും. എല്ലായ്പ്പോഴും അതങ്ങനെയാണ്.”
“മഹാരാജന്‍, അങ്ങനെയൊക്കെ പറഞ്ഞാലും.” ശിവന്‍ തുടര്‍ന്നു. “വിസ്മയം ജനിപ്പിക്കുന്ന ഒരു സമൂഹമാണ് അങ്ങയുടേത്. കാര്യങ്ങള്‍ക്കെല്ലാം നല്ല ചിട്ടയുണ്ട്. എങ്കിലും എനിക്കു മനസ്സിലാവാത്തൊരു കാര്യമുണ്ട്. എന്തുകൊണ്ടാണ് അങ്ങും അങ്ങയുടെ ജനങ്ങളും ഭാവിയെക്കുറിച്ചോര്‍ത്ത് ഉത്കണ്ഠ കൊള്ളുന്നത്. എന്താണ് പ്രശ്നം? നീലകണ്ഠന്‍റെ ആവശ്യമുണ്ടെന്നു പറയുന്നതെന്തുകൊണ്ടാണ്? നിങ്ങളുടെ സമീപത്തെങ്ങും എന്തെങ്കിലും ദുരന്തം പതിയിരിപ്പുള്ളതായി എനിക്കു കാണാന്‍ സാധിച്ചിട്ടില്ല. എന്‍റെ നാട്ടിലേതുപോലെ എണ്ണിയാലൊടുങ്ങാത്ത പ്രശ്നങ്ങളൊന്നും ഇവിടെയില്ല. എവിടെ തുടങ്ങണം എന്നാലോചിക്കാന്‍ പറ്റാത്തവിധം സംഭവബഹുലമാണ് അവിടത്തെ കാര്യങ്ങള്‍!”
“പ്രഭോ, ഞങ്ങള്‍ക്ക് നേരിടാന്‍ കഴിയാത്ത വിധമുള്ള പ്രശ്നങ്ങളെയാണ് ഞങ്ങള്‍ അഭിമുഖീകരിക്കുന്നത്. അതുകൊണ്ടാണ് നീലകണ്ഠന്‍റെ സാന്നിദ്ധ്യം ആവശ്യമായിത്തീര്‍ന്നത്. ഞങ്ങള്‍ സ്വന്തം കാര്യം മാത്രം നോക്കുന്നു. മറ്റു രാജ്യങ്ങളെ അവരുടെ പാട്ടിനു വിടുന്നു. അന്യരാജ്യങ്ങളുമായി ഞങ്ങള്‍ വ്യാപാരത്തിലേര്‍പ്പെടാറുണ്ടെങ്കിലും അവരുടെ ആഭ്യന്തര കാര്യങ്ങളില്‍ ഇടപെടാറില്ല. ക്ഷണിക്കപ്പെടാത്ത വിദേശികളെ മെലൂഹയുടെ അതിര്‍ത്തി കടന്നുവരാന്‍ ഞങ്ങള്‍ സമ്മതിക്കാറില്ല. അതുകൊണ്ട് മറ്റു രാജ്യങ്ങള്‍ ഞങ്ങളെ ഞങ്ങളുടെ പാട്ടിനു വിടണമെന്നും ഞങ്ങളുടെ കാര്യങ്ങളില്‍ അനാവശ്യമായി ഇടപെടരുതെന്നുമാണ് ഞങ്ങള്‍ ആഗ്രഹിക്കുന്നത്.”
“എന്നാല്‍ പ്രതീക്ഷിക്കുന്നതുപോലെ അവര്‍ അതിനനുവദിക്കുന്നില്ലേ പ്രഭോ?”
“ഇല്ല. അവരങ്ങനെ ചെയ്യുന്നില്ല.”
“എന്തുകൊണ്ട്?”
“അതിനെ വളരെ ലളിതമായ പദം കൊണ്ട് വിശേഷിപ്പിക്കാം പ്രഭോ.” ദക്ഷന്‍ പ്രതിവചിച്ചു. “അസൂയ. ഞങ്ങളുടെ മികച്ച ജീവിതവഴികളെ അവര്‍ വെറുക്കുന്നു. ഞങ്ങളുടെ കുറ്റമറ്റ കുടുംബസംവിധാനം അവര്‍ക്ക് കണ്ണുകടിയുണ്ടാക്കുന്നു. രാജ്യത്തെ എല്ലാവരുടെയും ക്ഷേമകാര്യങ്ങളില്‍ ഞങ്ങള്‍ ശ്രദ്ധിക്കുന്നു എന്ന യാഥാര്‍ത്ഥ്യം അവര്‍ക്ക് അസന്തുഷ്‍ടിയാവുന്നു. കാരണം സ്വന്തം കാര്യംപോലും വേണ്ടവിധം പാലിക്കാന്‍ അവര്‍ക്കു സാധിക്കുന്നില്ല. കഷ്‍ടപ്പാടു നിറഞ്ഞ ജീവിതമാണ് അവര്‍ നയിക്കുന്നത്. സ്വയം മികവ് ആര്‍ജ്ജിക്കുവാന്‍ ശ്രമിക്കുന്നതിനുപകരം ഞങ്ങളെ എങ്ങനെ താഴേക്കു വലിച്ചിടാം എന്നാണവര്‍ ആലോചിക്കുന്നത്.”
“എനിക്കു മനസ്സിലാവുന്നുണ്ട്. ഞങ്ങളുടെ നാട്ടിലെ ഏറ്റവും ഫലഭൂയിഷ്‍ടമായ ഭൂമിയാണ് മാനസസരോവര തീരത്തെ കൈലാസപര്‍വ്വത താഴ്വര. അതിന്‍റെ നിയന്ത്രണം ഞങ്ങളുടെ ഗോത്രത്തിനായിരുന്നു. അതിന്‍റെ പേരില്‍ ഞങ്ങള്‍ക്ക് ഒട്ടനവധി അസൂയാലുക്കളുമായി ശണ്ഠകൂടേണ്ടതായി വന്നു. ആ പ്രദേശം ശത്രുക്കളുമായി സൗമനസ്യത്തോടെ പങ്കിടുകയായിരുന്നുവെങ്കില്‍ യുദ്ധം ഒഴിവാക്കാമായിരുന്നുവെന്ന് ഞാന്‍ ഇപ്പോള്‍ ആലോചിക്കാറുണ്ട്.”
“പക്ഷേ ഞങ്ങള്‍ ഞങ്ങളുടെ സൗഭാഗ്യങ്ങള്‍ മറ്റുള്ളവരുമായി പങ്കുവെക്കാറുണ്ട് പ്രഭോ. എന്നിട്ടും അസൂയ അവരെ അന്ധരാക്കുന്നു. സോമരസമാണ് ഞങ്ങളുടെ ഔന്നത്യത്തിന് കാരണമെന്ന് ചന്ദ്രവംശികള്‍ മനസ്സിലാക്കിയിട്ടുണ്ട്. എന്നാല്‍ സോമരസത്തെക്കുറിച്ച് അവര്‍ക്കും അറിയാം. പക്ഷേ, ഞങ്ങളുണ്ടാക്കുന്നതുപോലെ വലിയ അളവില്‍ അത് ഉണ്ടാക്കാന്‍ കഴിയാത്തതിനാല്‍ അതിന്‍റെ യഥാര്‍ത്ഥ പ്രയോജനം അവര്‍ക്കു കിട്ടിയിട്ടില്ല.”
“ക്ഷമിക്കണം. ഞാനൊന്ന് ഇടപെടുകയാണ് പ്രഭോ. സോമരസം എവിടെയാണ് നിര്‍മ്മിക്കുന്നത്?”
“മന്ദരപര്‍വ്വതതത്തിലുള്ള രഹസ്യകേന്ദ്രത്തിലാണ് ഇത് നിര്‍മ്മിക്കപ്പെടുന്നത്. അവിടെ നിര്‍മ്മിക്കപ്പെടുന്ന സോമരസചൂര്‍ണ്ണം മെലൂഹ സാമ്രാജ്യത്തിലെമ്പാടും വിതരണം ചെയ്യപ്പെടുന്നു. തെരഞ്ഞെടുക്കപ്പെട്ട ചില ക്ഷേത്രങ്ങളില്‍ വെച്ച് പരിശീലനം ലഭിച്ച ബ്രാഹ്മണര്‍ വെള്ളവും മറ്റുചില ചേരുവകളും ചേര്‍ത്ത് അത് ജനങ്ങള്‍ക്കിടയില്‍ വിതരണം ചെയ്യുന്നു.”
“കൊള്ളാം.” ശിവന്‍ പറഞ്ഞു.
“വേണ്ടത്ര സോമരസം കിട്ടാത്തതിനാല്‍ ചന്ദ്രവംശികള്‍ക്ക് ഞങ്ങളുടെയത്ര ശക്തിയാര്‍ജ്ജിക്കുവാന്‍ കഴിഞ്ഞിട്ടില്ല. അസൂയയുടെ സ്വാധീനം മൂലം സോമരസം നശിപ്പിക്കുന്നതുവഴി ഞങ്ങളെയും നശിപ്പിക്കാം എന്നൊരു പദ്ധതിക്ക് അവര്‍ രൂപം കൊടുത്തു. സോമരസത്തിലെ പ്രധാന ഘടകങ്ങളിലൊന്ന് സരസ്വതി നദിയിലെ വെള്ളമാണ്. മറ്റേത് ജലം ഉപയോഗിച്ചാലും കാര്യമില്ല.” “ശരിക്കും? എന്തുകൊണ്ട്?”
“ഞങ്ങള്‍ക്കറിയില്ല പ്രഭോ. ശാസ്ത്രജ്ഞര്‍ക്ക് അത് വിശദീകരിക്കുവാന്‍ സാധിക്കുന്നില്ല. പക്ഷേ, സരസ്വതിനദിയിലെ ജലത്തിനുമാത്രമേ ആ സിദ്ധിയുള്ളൂ. അതുകൊണ്ടാണ് ഞങ്ങളെ ഉപദ്രവിക്കുന്നതിനായി സരസ്വതിനദിയെ കൊല്ലുവാന്‍ ചന്ദ്രവംശികള്‍ ശ്രമിച്ചത്.”
“ഒരു നദിയെ കൊല്ലുകയോ?” വിശ്വസിക്കാനാവാത്ത മട്ടില്‍ ശിവന്‍ ചോദിച്ചു.
“അതെ സ്വാമീ!” ചന്ദ്രവംശികളുടെ അന്യായത്തോടുള്ള ദേഷ്യം തന്‍റെ കുട്ടിത്തം നിറഞ്ഞ കണ്ണുകളില്‍ പ്രകടമാക്കിക്കൊണ്ട് ദക്ഷന്‍ പറഞ്ഞു. “വടക്കുഭാഗത്തെ വലിയ രണ്ടു നദികള്‍ സംഗമിച്ചാണ് സരസ്വതി നദി രൂപപ്പെടുന്നത്. സത്ലജും യമുനയും. പഴയകാലത്ത് സത്ലജിന്‍റെയും യമുനയുടെയും സഞ്ചാരമാര്‍ഗ്ഗം നിഷ്പക്ഷമായ പ്രദേശത്തുകൂടെയായിരുന്നു. അതില്‍നിന്ന് സൂര്യവംശികളും ചന്ദ്രവംശികളും സോമരസമുണ്ടാക്കാന്‍ വെള്ളമെടുത്തിരുന്നു.”
“പക്ഷേ, എങ്ങനെയാണ് അവര്‍ സരസ്വതിയെ കൊല്ലുവാന്‍ ശ്രമിച്ചത് പ്രഭോ?”
“തെക്കോട്ടൊഴുകിയിരുന്ന യമുനാ നദിയുടെ സഞ്ചാരപഥം അവര്‍ മാറ്റി. യമുനയുടെ സഞ്ചാരപഥം അവര്‍ കിഴക്കോട്ടു തിരിച്ചുവിട്ടു. അത് അവരുടെ പ്രധാനനദിയായ ഗംഗയില്‍ചെന്ന്ചേര്‍ന്നു.”
“അങ്ങനെയൊക്കെ ചെയ്യാന്‍ സാധിക്കുമോ?” ശിവന്‍ അതിശയം കൊണ്ടു. “ഒരു നദിയുടെ ഗതി മാറ്റുകയോ?”
“അതെ. നിശ്ചയമായും അതിനു കഴിയും”. പര്‍വ്വതേശ്വരന്‍ പറഞ്ഞു.
“ഞങ്ങള്‍ അന്ധാളിച്ചുപോയി.” ദക്ഷന്‍ ഇടപെട്ടു. “എന്നാല്‍ ആ വഞ്ചന ഉപേക്ഷിക്കുവാനുള്ള ഒരവസരം ഞങ്ങള്‍ അവര്‍ക്കു നല്കി.”
“പിന്നെ?”
“ചന്ദ്രവംശികളില്‍നിന്ന് നമുക്കെന്തു പ്രതീക്ഷിക്കാന്‍ കഴിയും പ്രഭോ?” ദക്ഷന്‍ വെറുപ്പോടെ പറഞ്ഞു. “അവരിക്കാര്യം നിഷേധിച്ചു. ഏതോ ചെറിയ ഭൂകമ്പം മൂലമാണ് നദിയുടെ ഗതിയില്‍ നാടകീയമായ മാറ്റം വന്നതെന്ന് അവര്‍ അവകാശപ്പെട്ടു. നദി സ്വയം ഗതിമാറ്റിപ്പോയതിനാല്‍, അതൊരു ദൈവനിശ്ചയമായി കണക്കാക്കി അത് സ്വീകരിക്കുക മാത്രമാണ് മെലൂഹന്മാര്‍ക്ക് ചെയ്യാനുള്ളതെന്ന ഒരു നിര്‍ദ്ദേശം കൂടി അവര്‍ മുന്നോട്ടുവെച്ചു!”
“പക്ഷേ, ഞങ്ങളത് അംഗീകരിക്കാന്‍ വിസമ്മതിച്ചു.” പര്‍വ്വതേശ്വരന്‍ പറഞ്ഞു. “മഹാരാജാവിന്‍റെ പിതാവ് ബ്രഹ്മനായക മഹാരാജാവിന്‍റെ നേതൃത്വത്തില്‍ ഞങ്ങള്‍ സ്വദീപ് ആക്രമിച്ചു.”
“ചന്ദ്രവംശികളുടെ രാജ്യം?” ശിവന്‍ ചോദിച്ചു.
“അതെ ശിവന്‍.” പര്‍വ്വതേശ്വരന്‍ പറഞ്ഞു. “അതൊരു ഗംഭീരവിജയമായിരുന്നു. ചന്ദ്രവംശികളുടെ സൈന്യം തകര്‍ന്നു. ബ്രഹ്മനായക രാജാവ് തന്‍റെ ഔദാര്യം പ്രകടിപ്പിച്ചു. അവരുടെ രാജ്യം വിട്ടുകൊടുത്തു. അവരുടെ ഭരണവും അനുവദിച്ചുകൊടുത്തു. രാജാവ് നഷ്‍ടപരിഹാരമോ കപ്പമോ അവരില്‍നിന്ന് ഈടാക്കിയില്ല. യമുനാ നദി തിരികെ നല്കണമെന്നു മാത്രമായിരുന്നു സമാധാന ഉടമ്പടിയിലെ ഒരേയൊരു വ്യവസ്ഥ. ഞങ്ങള്‍ യമുനയുടെ ഗതി പുനസ്ഥാപിച്ചു. അത് സരസ്വതി നദിയില്‍ സംഗമിച്ചു.”
“പര്‍വ്വതേശ്വരന്‍, അങ്ങ് ആ യുദ്ധത്തില്‍ പങ്കെടുത്തിട്ടുണ്ടോ?”
“ഉണ്ട്.” പര്‍വ്വതേശ്വരന്‍ അഭിമാനപൂര്‍വ്വം നെഞ്ചുവിരിച്ചുകൊണ്ട് പറഞ്ഞു. “അപ്പോള്‍ ഞാന്‍ വെറുമൊരു പട്ടാളക്കാരനായിരുന്നു. എങ്കിലും ഞാനാ യുദ്ധത്തില്‍ പങ്കെടുത്തിരുന്നു.”
“അപ്പോള്‍ പിന്നെ എന്താണ് പ്രശ്നം, മഹാരാജന്‍?” ദക്ഷനുനേരെ തിരിഞ്ഞുകൊണ്ട് ശിവന്‍ ചോദിച്ചു. “താങ്കളുടെ ശത്രുക്കള്‍ പൂര്‍ണ്ണമായും പരാജയപ്പെട്ടു. പിന്നെന്താണ് സരസ്വതി നദി മരിച്ചുകൊണ്ടിരിക്കുന്നത്?”
“ഒരിക്കല്‍കൂടി ചന്ദ്രവംശികള്‍ എന്തോ ചെയ്യാന്‍ പോവുകയാണെന്ന് ഞങ്ങള്‍ വിശ്വസിക്കുന്നു. ഞങ്ങള്‍ക്കത് എന്താണെന്നു മനസ്സിലാവുന്നില്ല. അവരുടെ തോല്‍വിക്കുശേഷം ഞങ്ങളുടെ രണ്ടു രാജ്യങ്ങളുടെയും ഇടയ്ക്കുള്ള സ്ഥലം ജനവാസമില്ലാത്തതായി. അവിടെ കാട് വളര്‍ന്നു. ഇതില്‍ യമുനാനദിയുടെ ആദ്യത്തെ സഞ്ചാരപഥവുമുള്‍പ്പെടുന്നു. ഉടമ്പടിയില്‍ പറഞ്ഞതു പ്രകാരം ഞങ്ങള്‍ ഉറച്ചു നില്ക്കുന്നു. ആ പ്രദേശം ഞങ്ങള്‍ ഒരിക്കലും അധിനിവേശിച്ചിട്ടില്ല. അതേസമയം അവരാകട്ടെ അവരുടെ വാദത്തെ അംഗീകരിക്കുന്നില്ല.”
“അക്കാര്യത്തില്‍ താങ്കള്‍ക്ക് തീര്‍ച്ചയുണ്ടോ, പ്രഭോ? ആ പ്രദേശം താങ്കള്‍ പരിശോധിക്കുകയുണ്ടായോ? ഇക്കാര്യം താങ്കളുടെ രാജ്യത്തുള്ള ചന്ദ്രവംശികളുടെ പ്രതിനിധിയുമായി ചര്‍ച്ച ചെയ്യുകയുണ്ടായോ?”
“ഞങ്ങള്‍ അസത്യം പറയുകയാണെന്നാണോ താങ്കള്‍ പറയുന്നത്?” പര്‍വ്വതേശ്വരന്‍ പ്രതികരിച്ചു. “യഥാര്‍ത്ഥ സൂര്യവംശികള്‍ കള്ളം പറയുകയില്ല!”
“പര്‍വ്വതേശ്വരാ!” ദക്ഷന്‍ ദേഷ്യത്തോടെ ശകാരിച്ചു. “സ്വാമി അങ്ങനെയല്ല ഉദ്ദേശിച്ചത്.”
“ഞാന്‍ പറയുന്നതൊന്നു കേള്‍ക്കൂ പര്‍വ്വതേശ്വരന്‍.” ശിവന്‍ ഭവ്യതയോടെ പറഞ്ഞു. “എന്‍റെ നാട്ടില്‍ നടന്ന അര്‍ത്ഥശൂന്യമായ യുദ്ധങ്ങളില്‍നിന്ന് ഞാന്‍ എന്തെങ്കിലും പഠിച്ചിട്ടുണ്ടെങ്കില്‍ അത് യുദ്ധം അവസാനത്തെ ആശ്രയമാണെന്നാണ്. മറ്റൊരു മാര്‍ഗ്ഗമുണ്ടെങ്കില്‍ താങ്കളുടെ പട്ടാളക്കാരുടെ ജീവന്‍ രക്ഷിക്കുന്നതില്‍ എന്താണ് തെറ്റ്? തീര്‍ച്ചയായും ഏതൊരമ്മയും നമ്മളെ അതിന്‍റെ പേരില്‍ അനുഗ്രഹിക്കും.”
“നമുക്ക് യുദ്ധം വേണ്ട. ഗംഭീരം! എന്തൊരു രക്ഷകനെയാണ് നമുക്ക് ലഭിച്ചിട്ടുള്ളത്!” പര്‍വ്വതേശ്വരന്‍ ശ്വാസം വിടുന്നതിനിടയില്‍ മന്ത്രിച്ചു.
“പര്‍വ്വതേശ്വരന്‍, താങ്കള്‍ക്കെന്തെങ്കിലും പറയാനുണ്ടോ?” കനകഹാല ഗര്‍ജ്ജിച്ചു. “ഞാന്‍ മുന്‍പും താങ്കളോട് പറഞ്ഞിട്ടുണ്ട് എന്‍റെ സാന്നിദ്ധ്യത്തില്‍വെച്ച് താങ്കള്‍ നീലകണ്ഠനെ അപമാനിക്കാന്‍ പാടുള്ളതല്ല!”
“ഞാന്‍ താങ്കളുടെ ആജ്ഞ സ്വീകരിക്കുന്ന ആളല്ല!”പര്‍വ്വതേശ്വരന്‍ മുരണ്ടു.
“മതി.” ദക്ഷന്‍ കല്പിച്ചു. ശിവനു നേരെ തിരിഞ്ഞുകൊണ്ട് അദ്ദേഹം തുടര്‍ന്നു “ഞാന്‍ ഖേദിക്കുന്നു പ്രഭോ. അങ്ങ് പറഞ്ഞത് ശരിയാണ്. കാര്യങ്ങള്‍ക്ക് ഉറപ്പില്ലാതെ യുദ്ധം പ്രഖ്യാപിക്കാന്‍ പാടുള്ളതല്ല. അതു കൊണ്ടാണ് ഇതുവരെ ഒരു യുദ്ധം ഞാന്‍ ഒഴിവാക്കിയത്. യഥാര്‍ത്ഥ സംഭവങ്ങള്‍ അങ്ങു കാണണം. കഴിഞ്ഞ അര നൂറ്റാണ്ടായി സരസ്വതിയുടെ സഞ്ചാരപഥം മാഞ്ഞുകൊണ്ടിരിക്കുകയാണ്.”
“കഴിഞ്ഞ കുറച്ചു വര്‍ഷങ്ങളാകട്ടെ, ഭയാനകമായിരുന്നു.” മെലൂഹന്മാര്‍ മാതാവായിക്കരുതുന്ന ആ നദിയുടെ സാവധാനത്തിലുള്ള മരണത്തെക്കുറിച്ചു ചിന്തിച്ചപ്പോഴുണ്ടായ കണ്ണീരൊഴുക്കിക്കൊണ്ട് കനകഹാല പറഞ്ഞു. “സരസ്വതി നദിയിപ്പോള്‍ കടലിലെത്തുന്നില്ല. രാജസ്ഥാന്‍റെ തെക്കുഭാഗത്തുള്ള എക്കല്‍ പ്രദേശത്ത് അതവസാനിക്കുന്നു.”
“സരസ്വതി നദിയിലെ ജലം കൂടാതെ സോമരസമുണ്ടാക്കാന്‍ കഴിയില്ല.” ദക്ഷന്‍ പറഞ്ഞു. “ചന്ദ്രവംശികള്‍ക്ക് ഇതിനെക്കുറിച്ചറിയാം. അതുകൊണ്ടാണ് ഈ നദിയെ നശിപ്പിക്കാന്‍ അവര്‍ ശ്രമിക്കുന്നത്.”
“സ്വദീപിന്‍റെ പ്രതിനിധിക്ക് അതിനെക്കുറിച്ച് എന്താണ് പറയാനുള്ളത്? അദ്ദേഹത്തോട് ഇക്കാര്യം ചോദിക്കുകയുണ്ടായോ?”
“സ്വദീപുമായി നമ്മള്‍ക്കിപ്പോള്‍ യാതൊരു നയതന്ത്ര ബന്ധവുമില്ല.” ദക്ഷന്‍ പറഞ്ഞു.
“സത്യമായും? മറ്റു രാജ്യങ്ങളുടെ നയതന്ത്ര പ്രതിനിധികള്‍ക്ക് ഇവിടെ സൗകര്യമൊരുക്കുകയെന്നത് നിങ്ങളുടെ നൂതന സംരംഭമായിരുന്നു. അവരെ മനസ്സിലാക്കുവാനുള്ള ഒരവസരം ലഭിക്കുന്നതിലൂടെ ഒരു യുദ്ധത്തിലേക്ക് എടുത്തുചാടുന്നത് ഒഴിവാക്കുവാന്‍ നമുക്കു സാധിക്കും. രണ്ടു ദിവസം മുന്‍പ് മെസെപ്പൊട്ടേമിയയില്‍ നിന്നൊരു നയതന്ത്ര സംഘം ഇവിടെ വന്നിട്ടുണ്ടെന്നു ഞാന്‍ കേട്ടിരുന്നു. പിന്നെന്തുകൊണ്ട് സ്വദീപുമായി ഇത്തരത്തിലൊരു ബന്ധം സ്ഥാപിച്ചുകൂടാ?”
“പ്രഭോ, അങ്ങേക്ക് അവരെ അറിയാത്തതുകൊണ്ടാണ്. വിശ്വാസത്തിലെടുക്കാനാവാത്ത ആളുകളാണവര്‍. സൂര്യവംശി സംസ്കാരം പിന്തുടരുന്ന ആരും അറിഞ്ഞുകൊണ്ട് ഒരു ചന്ദ്രവംശിയോട് ഇടപഴകി കളങ്കപ്പെടാറില്ല.
ശിവന്‍ നെറ്റി ചുളിച്ചുവെങ്കിലും ഒന്നും പറയുകയുണ്ടായില്ല.
“അവര്‍ക്ക് എത്രത്തോളം നിലവാരത്തകര്‍ച്ചയുണ്ടായിരിക്കുന്നുവെന്ന് അങ്ങേക്കറിവുണ്ടാവില്ല. കുറച്ചു വര്‍ഷങ്ങളായി ശപിക്കപ്പെട്ട നാഗന്മാരെ ഞങ്ങളുടെമേല്‍ തീവ്രവാദി ആക്രമണം നടത്തുവാനായി അവര്‍ ഉപയോഗിച്ചു തുടങ്ങിയിരിക്കുന്നു!” കനകഹാല വെറുപ്പോടെ പറഞ്ഞു.
“തീവ്രവാദി ആക്രമണങ്ങള്‍?”
“അതെ പ്രഭോ!” ദക്ഷന്‍ പറഞ്ഞു. “അവരുടെ പരാജയത്തോടെ ദശാബ്‍ദ ങ്ങളോളം അവര്‍ അടങ്ങിയിരുന്നു. ഏറ്റവും അവസാനത്തെ യുദ്ധത്തില്‍ ഞങ്ങള്‍ നേടിയ ഗംഭീരവിജയം മൂലം ഞങ്ങളെ ഇനി നേരിട്ട് ആക്രമിച്ചിട്ട് കാര്യമില്ലെന്ന് അവര്‍ക്കു തോന്നി. പിന്നെ അവര്‍ അവരെപ്പോലെ ധിക്കാരികളായ ആളുകള്‍ക്കു മാത്രം സാധിക്കുന്ന മാര്‍ഗ്ഗം സ്വീകരിച്ചു. തീവ്രവാദി ആക്രമണം.”
“എനിക്കു മനസ്സിലാവുന്നില്ല. അവരെന്താണ് ശരിക്കും ചെയ്യുന്നത്?”
“അവര്‍ ചെറിയ കൊലയാളിസംഘത്തെ അയക്കും. സാധാരണ ജനവാസ കേന്ദ്രത്തില്‍, സൈനിക വിന്യാസമില്ലാത്ത സ്ഥലങ്ങളില്‍ചെന്ന് അവര്‍ മിന്നലാക്രമണം നടത്തും. ആയുധമില്ലാത്ത ആളുകളെ ആക്രമിക്കുക എന്നതാണ് അവരുടെ ആശയം. ബ്രാഹ്മണര്‍ വൈശ്യര്‍ ശൂദ്രര്‍ എന്നിവരെ. പൊതു സ്നാനഘട്ടങ്ങള്‍, ക്ഷേത്രങ്ങള്‍, തിരിച്ചടിക്കാന്‍ സൈനികരില്ലാത്ത സ്ഥലങ്ങള്‍ എന്നിവ ആക്രമിച്ചു നശിപ്പിക്കുകയെന്നതും അവരുടെ പദ്ധതിയില്‍പെടുന്നു. ഇങ്ങനെയുള്ള ആക്രമണങ്ങളിലൂടെ ജനങ്ങളുടെ ആത്മവിശ്വാസം തകര്‍ത്ത് രാജ്യത്ത് ഭീതി പടര്‍ത്തുകയാണ് അവരുടെ ലക്ഷ്യം.”
“അത് വെറുപ്പുളവാക്കുന്ന കാര്യമാണ്! ഞങ്ങളുടെ നാട്ടിലെ കിരാതന്മാരായ പക്രതികള്‍ പോലും അതൊന്നും ചെയ്യുകയില്ല.” ശിവന്‍ പറഞ്ഞു.
“അതെ.” പര്‍വ്വതേശ്വരന്‍ പറഞ്ഞു. “ഈ ചന്ദ്രവംശികള്‍ ആണുങ്ങളെപ്പോലെ യുദ്ധംചെയ്യുകയില്ല. അവര്‍ ഭീരുക്കളെപ്പോലെയാണ് പോരാടുന്നത്!”
“പിന്നെ എന്തുകൊണ്ടാണ് നിങ്ങള്‍ അവരുടെ രാജ്യത്തെ ആക്രമിക്കാത്തത്? ഒറ്റത്തവണകൊണ്ട് അവരെ അവസാനിപ്പിക്കണം.”
“ഞങ്ങള്‍ക്കങ്ങനെ ചെയ്യണമെന്നുണ്ട് പ്രഭോ.” ദക്ഷന്‍ പറഞ്ഞു. “പക്ഷേ, അവരെ തോല്പിക്കാന്‍ കഴിയുമെന്ന് ഞങ്ങള്‍ക്ക് ഉറപ്പില്ല.”
തന്‍റെ സൈനികര്‍ക്കു നേരെയുള്ള ആക്ഷേപം കേട്ടപ്പോള്‍ പര്‍വ്വതേശ്വരന്‍ നിശ്ശബ്‍ദനായി ക്ഷോഭിക്കുന്നതുപോലെ ശിവനു തോന്നി. “എന്തുകൊണ്ടാണത് മഹാരാജന്‍? അങ്ങേക്ക് നല്ല പരിശീലനം ലഭിച്ച മികവുറ്റ സൈന്യമുണ്ട്. നിങ്ങളുടെ സൈന്യത്തിന് അവരെ തോല്പിക്കാനാകും.”
“രണ്ടു കാര്യങ്ങളാണ് പ്രഭോ. ഒന്നാമതായി ഞങ്ങള്‍ എണ്ണത്തില്‍ കുറവാണ്. ഒരു നൂറുവര്‍ഷം മുന്‍പുപോലും ഞങ്ങള്‍ എണ്ണത്തില്‍ കുറവായിരുന്നു. എന്നാല്‍ അത്ര കാര്യമായ വ്യത്യാസമുണ്ടായിരുന്നില്ല. ഇന്ന് ഞങ്ങളുടെ എട്ടു ദശലക്ഷം വരുന്ന ജനസംഖ്യക്കുപകരം അവര്‍ക്ക് എണ്‍പത് ദശലക്ഷംജനസംഖ്യയുണ്ട്. അവര്‍ക്ക് ഞങ്ങള്‍ക്കുനേരെ വലിയൊരു സൈന്യത്തെ നിരത്താനാകും. അവരുടെ എണ്ണം മതി ഞങ്ങളുടെ സാങ്കേതിക മികവിനെ മറികടക്കുവാന്‍.”
“പക്ഷേ, എങ്ങനെയാണ് നിങ്ങളുടെ ജനസംഖ്യ കുറഞ്ഞുപോയത്? നിങ്ങള്‍ക്ക് ഇരുന്നൂറുവര്‍ഷത്തിലധികം വയസ്സുള്ള ആളുകളുണ്ടല്ലോ! നിങ്ങളുടെ ജനസംഖ്യ വര്‍ദ്ധിക്കേണ്ടതാണ്.”
“സാമൂഹ്യശാസ്ത്രപരമായ കാരണങ്ങളാണ് പ്രഭോ.” ദക്ഷന്‍ പറഞ്ഞു. “നമ്മുടെ രാജ്യം സമ്പന്നമാണ്. കുട്ടികള്‍ നമ്മുടെ ഇഷ്‍ടമാണ്. അല്ലാതെ കര്‍മ്മമല്ല. മയ്ക സംവിധാനത്തില്‍ നിന്നു മാതാപിതാക്കള്‍ കുട്ടികളെ തെരഞ്ഞെടുക്കുന്നു. ഒന്ന് അല്ലെങ്കില്‍ രണ്ടു കുട്ടികളെ. അങ്ങനെയാവുമ്പോള്‍ കുട്ടികളെ വളര്‍ത്താനെളുപ്പമാണ്. മയ്കയിലാണെങ്കില്‍ വളരെ കുറച്ച് മാതാക്കളെ കുട്ടികള്‍ക്ക് ജന്മം നല്കുന്നുള്ളൂ. സ്വദീപില്‍ ദരിദ്രകുട്ടികളെ അടിമവേലക്കാരായാണ് പരിഗണിക്കുന്നത്. അതുകൊണ്ട് കുടുംബവരുമാനത്തിന് കൂടുതല്‍ കുട്ടികള്‍വേണം. അതിനാല്‍ രാജ്യം ദരിദ്രമാണെങ്കിലും ജനസംഖ്യ വലുതാണ്.”
“യുദ്ധമൊഴിവാക്കാനുള്ള രണ്ടാമത്തെ കാരണം?”
“രണ്ടാമത്തെ കാരണം ഒരു ഒരുവിധത്തില്‍ പറഞ്ഞാല്‍ ഞങ്ങളുടെ നിയന്ത്രണത്തില്‍പെട്ട ഒന്നാണ്. ‘യുദ്ധനിയമങ്ങള്‍’ അനുസരിച്ചുമാത്രമേ ഞങ്ങള്‍ യുദ്ധം ചെയ്യുക പതിവുള്ളൂ. അവിടെ ചട്ടങ്ങളും മര്യാദകളും പാലിക്കും. ചന്ദ്രവംശികള്‍ അതൊന്നും പാലിക്കാറില്ല. ഞങ്ങളുടെ ഒരു ന്യൂനതയായിട്ടാണ് ഈ നിയമങ്ങളും മര്യാദകളും കണക്കാക്കപ്പെടുന്നത്. അലിവില്ലാത്ത ഞങ്ങളുടെ ശത്രുക്കള്‍ ഈ ന്യൂനത ചൂഷണം ചെയ്യുന്നു.”
“യുദ്ധ നിയമങ്ങള്‍?” ശിവന്‍ ചോദിച്ചു.
“അതെ. ഉദാഹരണത്തിന് നിരായുധനായ ഒരാളെ ഞങ്ങള്‍ ആക്രമിക്കുകയില്ല. മെച്ചപ്പെട്ട ആയുധധാരിയായ ഒരു ഭടന്‍ അത്രയ്ക്ക് ആയുധ സൗകര്യങ്ങളില്ലാത്ത എതിരാളിയുടെ അരയ്ക്കുതാഴെ ആക്രമിക്കുകയില്ല. കാരണം, അത് യുദ്ധനീതിയല്ല. എന്നാല്‍ ചന്ദ്രവംശികള്‍ക്ക് അത്തരം മര്യാദകളൊന്നും ബാധകമല്ല. വിജയം ഉറപ്പാക്കുന്നതിനുവേണ്ടി ആരെയും എങ്ങനെയും അവര്‍ കൊല്ലും.”
“ക്ഷമിക്കണം മഹാരാജന്‍” പര്‍വ്വതേശ്വരന്‍ പറഞ്ഞു. “ആ വ്യത്യാസമാണ് നമ്മെ നാമാക്കി വേറിട്ടു നിര്‍ത്തുന്നത്. ശ്രീരാമസ്വാമി പറഞ്ഞതുപോലെ ഒരു വ്യക്തിയുടെ സ്വഭാവശുദ്ധി പരീക്ഷിക്കപ്പെടുന്നത് നല്ല കാലത്തല്ല. ധര്‍മ്മനീതി പുലര്‍ത്തുവാനുള്ള ഒരുവന്‍റെ ദൃഢചിത്തത പരീക്ഷിക്കപ്പെടുന്നത് അവന്‍റെ ദോഷകാലത്താണ്.”
“പക്ഷേ, പര്‍വ്വതേശ്വരാ, നമ്മെപ്പോലെ മര്യാദയും നീതിബോധവുമുള്ള ആളുകളല്ല നമ്മെ ആക്രമിക്കുന്നത്.” ദക്ഷന്‍ പറഞ്ഞു. “നമ്മുടെ ജീവിതരീതിയാണ് ആക്രമിക്കപ്പെടുന്നത്. ഏതുവിധേനയും നമ്മള്‍ അതിനെ ചെറുത്തില്ലെങ്കില്‍, നമുക്ക് നഷ്‍ടങ്ങളുണ്ടാകും.”
“മഹാരാജന്‍ ഒരിക്കല്‍കൂടി ക്ഷമാപണം സ്വീകരിച്ചാലും.” പര്‍വ്വതേശ്വരന്‍ പറഞ്ഞു “ഒരിക്കലും തിരിച്ചടിക്കരുതെന്ന് ഞാന്‍ പറഞ്ഞിട്ടില്ല. ആക്രമിക്കാന്‍ ഞാന്‍ ഉത്സുകനാണ്. ചന്ദ്രവംശികള്‍ക്കെതിരായി യുദ്ധം പ്രഖ്യാപിക്കുവാന്‍ അങ്ങയുടെ അനുവാദത്തിനുവേണ്ടി കാത്തിരിക്കുകയാണ്. എന്നാല്‍ നാം നമ്മുടെ യുദ്ധനീതിയും മര്യാദകളും സംഹിതകളും ഇല്ലാതെ യുദ്ധം ചെയ്താല്‍ ‘നമ്മുടെ ജീവിതരീതി’ നശിപ്പിക്കുന്നതിനു തുല്യമായിരിക്കും അത്. നമ്മളോട് യുദ്ധം ചെയ്യാതെതന്നെ ചന്ദ്രവംശികള്‍ വിജയം നേടുന്നതിനു തുല്യമായിരിക്കും അത്.”
സമയം സൂചിപ്പിക്കുന്ന മണി മുഴങ്ങിയപ്പോള്‍ ആ സംഭാഷണം പൊടുന്നനെ നിലച്ചു. എല്ലാവരും തിടുക്കത്തില്‍ ഒരു പ്രാര്‍ത്ഥന ചൊല്ലി. സതി ഇന്ന് നൃത്തം ചെയ്യാനെത്തിയിട്ടുണ്ടോ എന്നറിയാനായി ശിവന്‍ ജനലിനു നേര്‍ക്കു തിരിഞ്ഞു.
ശിവന്‍ ആരെയോ പ്രതീക്ഷിക്കുന്നതായി മനസ്സിലാക്കി ദക്ഷന്‍ ചോദിച്ചു “പ്രഭോ, അങ്ങേക്ക് പോകാറായോ?”
“ഇല്ല രാജന്‍.” തന്‍റെയുള്ളില്‍ അനുഭവപ്പെട്ട വേദനയും ആശയക്കുഴപ്പവും മറച്ചുപിടിച്ചുകൊണ്ട് ശിവന്‍ പറഞ്ഞു “ഈ സമയത്ത് എവിടെയെങ്കിലും ആരെങ്കിലും എന്നെ പ്രതീക്ഷിക്കുന്നുണ്ടാവുമെന്ന് ഞാന്‍ കരുതുന്നില്ല.”
ഇതുകേട്ടപ്പോള്‍ പ്രതീക്ഷകള്‍ക്കൊപ്പം ദക്ഷന്‍റെ പുഞ്ചിരിയും മാഞ്ഞു. ശിവന്‍ തുടര്‍ന്നു. “അങ്ങേയ്ക്ക് ബുദ്ധിമുട്ടൊന്നുമില്ലെങ്കില്‍ നമുക്ക് സംഭാഷണം തുടര്‍ന്നാലോ? വേണമെങ്കില്‍ ഉച്ചഭക്ഷണം അല്പം വൈകിയിട്ടാവാം.”
“തീര്‍ച്ചയായും. അങ്ങനെയാകാം പ്രഭോ.” ആത്മനിയന്ത്രണം പാലിച്ചുകൊണ്ട് ദക്ഷന്‍ പുഞ്ചിരിച്ചു.
“മഹാരാജന്‍, എനിക്ക് ഇതുവരെയുള്ള കഥ മനസ്സിലായി. അങ്ങ് ഇപ്പോള്‍ ആക്രമണം നടത്താതിരിക്കാനുള്ള കാരണവും മനസ്സിലായി. അങ്ങേയ്ക്ക് വ്യക്തമായ ഒരു പദ്ധതിയുണ്ടെന്നും അതില്‍ എന്‍റെ നീലക്കഴുത്തിന് വിചിത്രമായ ഒരു പ്രവൃത്തി നിര്‍വ്വഹിക്കാനുണ്ടെന്നും എനിക്കറിയാം.”
“അതെ, ഞങ്ങള്‍ക്കൊരു പദ്ധതിയുണ്ട്, പ്രഭോ. ഒരു ചക്രവര്‍ത്തിയെന്ന നിലയ്ക്ക് ഞാന്‍ ഞങ്ങളുടെ ചില ആളുകളുടെ രോഷത്തിനനുകൂലമായി എടുത്തുചാടുന്നതുകൊണ്ടൊന്നും പ്രശ്നമവസാനിക്കില്ലെന്ന് എനിക്കറിയാം. സ്വദീപിലെ മുഴുവന്‍ ആളുകളും ദുഷിച്ചവരാണെന്ന് ഞാന്‍ കരുതുന്നില്ല. ചന്ദ്രവംശിഭരണാധികാരികളും അവരുടെ ജീവിതവഴികളുമാണ് അവരെ ദുഷിച്ചവരാക്കി തീര്‍ക്കുന്നത്. സ്വദീപിലെ ജനങ്ങളെ സ്വയം രക്ഷിക്കുവാന്‍ പ്രാപ്തരാക്കുക എന്നതാണ് ഞങ്ങളുടെ മുന്നിലുള്ള മാര്‍ഗ്ഗം.”
“സ്വദീപന്മാരെ രക്ഷിക്കുകയോ?” ശരിക്കും അദ്ഭുതപ്പെട്ടുകൊണ്ട് ശിവന്‍ ചോദിച്ചു.
“അതെ പ്രഭോ. അവരുടെ മനസ്സിനെ സ്വാധീനിക്കുന്ന പൈശാചികമായ തത്ത്വചിന്തകള്‍ തടയുക. കൊടിയ വഞ്ചകന്മാരായ ഭരണാധികാരികളില്‍ നിന്നും അവരെ രക്ഷിക്കുക. ദുഃഖകരവും അര്‍ത്ഥരഹിതവുമായ അസ്തിത്വത്തില്‍നിന്ന് അവരെ രക്ഷിക്കുക. കൂടുതല്‍ മൂല്യാധിഷ്ഠിതമായ സൂര്യവംശി ജീവിതശൈലിയുടെ പ്രയോജനം അവര്‍ക്കു നല്കിക്കൊണ്ട് നമുക്കവരെ രക്ഷിക്കാം. ഒരിക്കല്‍ അവര്‍ നമ്മെപ്പോലെയായിക്കഴിഞ്ഞാല്‍ പിന്നെ യുദ്ധത്തിന്‍റെ ആവശ്യമില്ല. സഹോദരന്മാരെപ്പോലെ ഞങ്ങള്‍ ജീവിക്കും. ഇതാണ് എന്‍റെ പിതാവ് ബ്രഹ്മനായക മഹാരാജാവിന്‍റെ പൂര്‍ത്തീകരിക്കാത്ത ലക്ഷ്യം. യഥാര്‍ത്ഥത്തില്‍ രാമരാജന്‍റെ പൂര്‍ത്തീകരിക്കപ്പെടാത്ത ലക്ഷ്യവും ഇതുതന്നെ.”
“ഇത് വലിയൊരു ദൗത്യമാണല്ലോ മഹാരാജന്‍.” ശിവന്‍ പറഞ്ഞു “അതിലെ കരുണകൊണ്ടും യുക്തികൊണ്ടും അത് ഗംഭീരമാണ്. പക്ഷേ അത് വലിയൊരു ഉദ്യമമാണ്. അവരുടെ സൈന്യത്തെ തോല്പിക്കുവാന്‍ അങ്ങേക്ക് വലിയൊരു പറ്റം സൈനികരെ വേണം. അവരെ അങ്ങയുടെ ഭാഗത്തേക്ക് മാറ്റുവാന്‍ നല്ല പ്രചാരകരെ വേണ്ടിവരും. അതത്ര എളുപ്പമായിരിക്കുകയില്ല.
“ഞാന്‍ സമ്മതിക്കുന്നു. സ്വദീപിനെ ആക്രമിക്കുന്ന കാര്യത്തില്‍ സന്ദേഹം പുലര്‍ത്തുന്ന നിരവധിയാളുകള്‍ നമ്മുടെ രാജ്യത്തുണ്ട്. അവരുടെ മുന്നില്‍ ഞാന്‍ കൂടുതല്‍ വലിയൊരു വെല്ലുവിളിയാണ് ഉയര്‍ത്തുന്നത്. സ്വദീപ് നിവാസികളെ മാനസാന്തരപ്പെടുത്തുക. അതുകൊണ്ടാണ് നീലകണ്ഠന്‍റെ സാന്നിദ്ധ്യമില്ലാതെ ഇത് ആരംഭിക്കുവാന്‍ ഞാന്‍ തയ്യാറാവാത്തത് പ്രഭോ.”
വളരെ വര്‍ഷങ്ങള്‍ക്കുമുന്‍പ് അമ്മാവന്‍ പറഞ്ഞ വാക്കുകള്‍ ശിവന് ഓര്‍മ്മവന്നു. മറ്റൊരു ജന്മം പോലെയായിരുന്നു അത്. നിന്‍റെ നിയോഗം ഈ പര്‍വ്വതങ്ങള്‍ക്കപ്പുറമാണ്. നീയത് സഫലീകരിക്കുമോ അതുപേക്ഷിച്ച് ഒളിച്ചോടുമോ എന്നത് നിന്‍റെയിഷ്‍ടം.
ദക്ഷന്‍ വീണ്ടും സംസാരിക്കാന്‍ തുടങ്ങിയപ്പോള്‍ ശിവന്‍ തന്‍റെ ശ്രദ്ധ വീണ്ടും അദ്ദേഹത്തിലേക്കു തിരിച്ചുവെച്ചു.
“ഞങ്ങള്‍ക്കു നേരിടുന്ന പ്രശ്നങ്ങള്‍ പ്രവചിക്കപ്പെട്ടതാണ് പ്രഭോ.” ദക്ഷന്‍ തുടര്‍ന്നു. “ഏതു ദര്‍ശനവും അതെത്ര പൂര്‍ണ്ണതയുള്ളതാണെങ്കിലും നിശ്ചിതകാലം മാത്രമേ അത് ഫലവത്താകുകയുള്ളൂ. അത് പ്രകൃതി നിയമമാണ്. അത് ഒഴിവാക്കാന്‍ കഴിയുന്നതല്ല. എന്നാല്‍ സാധാരണ മനുഷ്യര്‍ക്ക് പ്രശ്നങ്ങള്‍ പരിഹരിക്കാന്‍ കഴിയാതാവുമ്പോള്‍ നീലകണ്ഠന്‍ പ്രത്യക്ഷപ്പെടുമെന്നാണ് ഐതിഹ്യങ്ങള്‍ പറയുന്നത്. അത് ചന്ദ്രവംശികളെന്ന ദുഷ്‍ടശക്തികളെ നിഗ്രഹിക്കുമെന്നും നന്മയുടെ ശക്തികളെ പുനഃസ്ഥാപിക്കുമെന്നും പറയുന്നു. പ്രഭോ അങ്ങാണ് ആ നീലകണ്ഠന്‍. അങ്ങേയ്ക്ക് ഞങ്ങളെ രക്ഷിക്കാന്‍ കഴിയും. ശ്രീരാമനു പൂര്‍ത്തീകരിക്കാന്‍ കഴിയാത്ത ദൗത്യം അങ്ങേക്കു പൂര്‍ത്തീകരിക്കുവാന്‍ കഴിയും. അങ്ങ് ഞങ്ങളെ നയിക്കുകയും ചന്ദ്രവംശികളെ പരാജയപ്പെടുത്തുവാന്‍ ഞങ്ങളെ സഹായിക്കുകയും വേണം. സ്വദീപന്മാരെ നന്മയുടെ ഭാഗത്ത് നിരത്തണം. അങ്ങനെയല്ലെങ്കില്‍ ഞങ്ങളുടെ ഈ മനോഹരമായ രാജ്യം, പരിപൂര്‍ണ്ണതയ്ക്കടുത്തെത്തി നില്ക്കുന്ന മെലൂഹന്‍ സമൂഹം അവസാനമില്ലാത്ത യുദ്ധങ്ങളിലൂടെ നശിപ്പിക്കപ്പെടും. അങ്ങ് ഞങ്ങളെ സഹായിക്കുമോ സ്വാമീ? ഞങ്ങളെ നയിക്കുമോ?”
ശിവന് ആശയക്കുഴപ്പമായി. “പക്ഷേ, എനിക്കൊന്നും മനസ്സിലാവുന്നില്ല രാജന്‍. കൃത്യമായും ഞാന്‍ എന്താണ് ചെയ്യേണ്ടത്?”
“എനിക്കറിയില്ല പ്രഭോ. ഞങ്ങള്‍ക്ക് ഞങ്ങളുടെ ലക്ഷ്യമെന്താണെന്ന് അറിയാം. അങ്ങ് ഞങ്ങളുടെ നേതാവായിരിക്കും എന്നും അറിയാം. ഞങ്ങളുടെ മാര്‍ഗ്ഗം ഏതാണെന്ന് അങ്ങ് നിശ്ചയിക്കും.”
ഈ എണ്‍പതുലക്ഷം പേരുടെ ജീവിതരീതി പൂര്‍ണ്ണമായും ഞാന്‍ തന്നെ മാറ്റിമറിക്കണമെന്നാണോ ഇവര്‍ ഉദ്ദേശിക്കുന്നത്? ഇവര്‍ക്ക് ഭ്രാന്താണോ?”
ശിവന്‍ ശ്രദ്ധാപൂര്‍വ്വം സംസാരിച്ചു. “ഞാന്‍ താങ്കളുടെ ജനങ്ങളുമായും കഷ്‍ടപ്പാടുകളുമായും താദാത്മ്യം പ്രാപിക്കുന്നു മഹാരാജന്‍. പക്ഷേ ഒരു സത്യം പറയട്ടെ, ഒരു മനുഷ്യന് ഒറ്റയ്ക്കെങ്ങനെ ഇത്രയും വലിയൊരു വ്യത്യാസമുണ്ടാക്കാന്‍ കഴിയും എന്ന് എനിക്ക് മനസ്സിലാക്കാന്‍ കഴിയുന്നില്ല.”
“ആ മനുഷ്യന്‍ അങ്ങാണെങ്കില്‍.” ആരാധനയും വിശ്വാസവും മൂലം ഈര്‍പ്പം നിറഞ്ഞ കണ്ണുകള്‍ മലര്‍ക്കെ തുറന്നുകൊണ്ട് ദക്ഷരാജന്‍ പറഞ്ഞു. “അങ്ങേയ്ക്ക് ഈ പ്രപഞ്ചം മുഴുവന്‍ മാറ്റിമറിക്കാന്‍ സാധിക്കും.”
“പ്രഭോ, എനിക്ക് അക്കാര്യത്തില്‍ ഉറപ്പില്ല.” തളര്‍ന്ന പുഞ്ചിരിയോടെ ശിവന്‍ പറഞ്ഞു. “ഞാന്‍ എന്ത് വ്യത്യാസമുണ്ടാക്കുമെന്നാണ് അങ്ങ് പറയുന്നത്? ഞാനൊരു അദ്ഭുതപ്രവര്‍ത്തകനൊന്നുമല്ല. ഞാന്‍ വെറുതെയൊന്നു വിരല്‍ ഞൊടിച്ചാല്‍ ചന്ദ്രവംശികളുടെ മേല്‍ ഇടിയും മിന്നലും പതിക്കുകയില്ല.”
“താങ്കളുടെ സാന്നിദ്ധ്യമാണ് എല്ലാ വ്യത്യാസവുമുണ്ടാക്കുന്നത്, പ്രഭോ. ഈ സാമ്രാജ്യത്തിലെമ്പാടും സഞ്ചരിക്കുവാന്‍ ഞാന്‍ താങ്കളെ ക്ഷണിക്കുന്നു. താങ്കളുടെ ‘നീലകണ്ഠം’ ജനങ്ങളിലുണ്ടാക്കുന്ന പ്രഭാവം നേരില്‍ക്കാണുക. അത് ചെയ്യാന്‍ കഴിയുമെന്ന് എന്‍റെ ജനങ്ങള്‍ക്ക് ഒരിക്കല്‍ വിശ്വാസം വന്നു കഴിഞ്ഞാല്‍ അവര്‍ക്കത് ചെയ്യാന്‍ കഴിയും!”
“പ്രഭോ, അങ്ങ് നീലകണ്ഠനാണ്.” കനകഹാല തുടര്‍ന്നു. “നീലകണ്ഠം വഹിക്കുന്നവനാരോ ആ പ്രഭാവനില്‍ ജനങ്ങള്‍ക്ക് വിശ്വാസമാണ്. അവര്‍ക്ക് അങ്ങയില്‍ വിശ്വാസമുണ്ടായിരിക്കും. അങ്ങ് ഞങ്ങളെ സഹായിക്കുമോ പ്രഭോ?”
വീണ്ടും നീ ഓടിപ്പോകുമോ?
“പക്ഷേ, ഈ നീലക്കഴുത്തുണ്ടായതുകൊണ്ടുമാത്രം ഞാന്‍ നീലകണ്ഠനാകുമെന്ന് നിങ്ങള്‍ക്കെങ്ങനെ വിശ്വസിക്കാന്‍ കഴിയും?” ശിവന്‍ ചോദിച്ചു. ഒരുപക്ഷേ, നീലക്കഴുത്തുള്ള നിരവധി മെലൂഹന്മാര്‍ കണ്ടുപിടിക്കപ്പെടാതെ ഇരിപ്പുണ്ടായിരിക്കും.”
“ഇല്ല, പ്രഭോ.” ദക്ഷന്‍ പറഞ്ഞു. “അതൊരു മെലൂഹനായിരിക്കുകയില്ല. ആ നീലകണ്ഠന്‍ വിദേശിയായിരിക്കുമെന്നാണ് ഐതിഹ്യം പറയുന്നത്. സപ്തസിന്ധുവില്‍ നിന്നാകാന്‍ വഴിയില്ല. സോമരസം സേവിക്കുന്നതോടെ അദ്ദേഹത്തിന്‍റെ കഴുത്ത് നീലവര്‍ണ്ണത്തിലുള്ളതായിത്തീരും. എന്നാണ് പറയുന്നത്.”
ശിവന്‍ അതിന് മറുപടി പറഞ്ഞില്ല. സത്യം പൊടുന്നനെ മനസ്സിലായപ്പോള്‍ അദ്ദേഹം വിസ്മയിച്ചുപോയി.
ശ്രീനഗരം. ആദ്യത്തെ രാത്രി. സോമരസം. അങ്ങനെയാണ് എന്‍റെ ശരീരത്തിന്‍റെ ന്യൂനതകള്‍ തീര്‍ന്നത്. അതുകൊണ്ടാണ് എന്നത്തേക്കാളും ശക്തിമാനായി എനിക്കനുഭവപ്പെടുന്നത്.
ദക്ഷനും കനകഹാലയും തീരുമാനമറിയുവാനായി ശ്വാസം പിടിച്ച് ശിവനെത്തന്നെ ഉറ്റുനോക്കി. ശിവന്‍റെ തീരുമാനം ഉചിതമായിരിക്കണമേ എന്ന് അവര്‍ പ്രാര്‍ത്ഥിച്ചു.
പക്ഷേ എന്തുകൊണ്ട് ഞാന്‍ മാത്രം? എല്ലാഗുണന്മാര്‍ക്കും സോമരസം ലഭിച്ചിരുന്നു. എന്‍റെ അമ്മാവന്‍ പറഞ്ഞത് ശരിയായിരുന്നോ? ഞാന്‍ യഥാര്‍ത്ഥത്തില്‍ ആ നിയോഗം ലഭിച്ചവനാണോ?
ഇടുങ്ങിയകണ്ണുകള്‍കൊണ്ട് പര്‍വ്വതേശ്വരന്‍ ശിവനെ നോക്കി.
ഐതിഹാസികമായ ഒരു നിയോഗം ഞാന്‍ അര്‍ഹിക്കുന്നില്ല. പക്ഷേ, ഇതായിരിക്കും രക്ഷപ്പെടുവാന്‍ എനിക്കു ലഭിക്കുന്ന അവസരം.
എന്നാല്‍ ആദ്യം…
“മഹാരാജന്‍, ഇതിനു മറുപടി പറയുന്നതിനിമുന്‍പ് ഞാനൊരു ചോദ്യം ചോദിച്ചോട്ടെ?” നിയന്ത്രിതമായ ഭവ്യതയോടെ ശിവന്‍ ചോദിച്ചു.
“തീര്‍ച്ചയായും പ്രഭോ.”
“ഏതു സൗഹൃദവും ഫലവത്താകണമെങ്കില്‍ സത്യസന്ധത ആവശ്യമാണെന്ന് അങ്ങ് സമ്മതിക്കുമല്ലോ? ആ സത്യം അങ്ങയുടെ സുഹൃത്തിനെ വിഷമിപ്പിക്കുമെങ്കില്‍പോലും?”
“അതെ. തീര്‍ച്ചയായും.”ശിവന്‍ ഈ ചോദ്യവുമായി എങ്ങോട്ടാണ് നീങ്ങുന്നതെന്ന് മനസ്സിലാവാതെ ദക്ഷന്‍ പ്രതിവചിച്ചു.
“പരിപൂര്‍ണ്ണ സത്യസന്ധത വ്യക്തിഗതമായ ബന്ധത്തിന്‍റെ മാത്രം ആധാരശിലയല്ല. അചഞ്ചലമായ ഒരു സമൂഹത്തിന്‍റെ ആധാരശിലയാണത്.” പര്‍വ്വതേശ്വരന്‍ ഇടപെട്ടു.
“എനിക്ക് അതില്‍ക്കൂടുതല്‍ അംഗീകരിക്കാനാവില്ല.” ശിവന്‍ പറഞ്ഞു. “എന്നിട്ടും മെലൂഹ എന്നോട് സത്യസന്ധത പുലര്‍ത്തിയില്ല.”
അപ്പോള്‍ ആരും ഒന്നും പറഞ്ഞില്ല.
മര്യാദയുള്ളതാണെങ്കിലും ഉറച്ചസ്വരത്തില്‍ ശിവന്‍ തുടര്‍ന്നു. “എന്‍റെ ഗോത്രത്തെ മെലൂഹയിലേക്കു ക്ഷണിച്ചുവരുത്തിയപ്പോള്‍ ഒരു തൊഴില്‍സേനയായിട്ടായിരിക്കും ഞങ്ങളെ കരുതിയിട്ടുണ്ടാവുക എന്നാണ് ഞങ്ങള്‍ വിചാരിച്ചത്. ഇരുട്ടിലകപ്പെട്ടുകഴിഞ്ഞ എന്‍റെ രാജ്യത്തുനിന്നും രക്ഷപ്പെട്ടുപോരുവാന്‍ ഞാന്‍ ഉത്സുകനായിരുന്നു. പക്ഷേ, ഇപ്പോള്‍ എനിക്ക് മനസ്സിലായി. അങ്ങ് ശരിയായ നീലകണ്ഠനെ അന്വേഷിച്ചു കൊണ്ടിരിക്കുകയായിരുന്നുവെന്ന്.”
നന്തിയുടെ നേര്‍ക്ക് തിരിഞ്ഞുകൊണ്ട് ശിവന്‍ പറഞ്ഞു “ഞങ്ങളിവിടെ പ്രവേശിച്ചയുടന്‍ ഞങ്ങള്‍ക്ക് സോമരസം കഴിക്കാന്‍ തരുമെന്ന് ആരും പറഞ്ഞു തന്നിട്ടില്ലായിരുന്നു. ഈ മരുന്നിന് ഇത്തരത്തിലുള്ള ഫലമുണ്ടെന്ന കാര്യം ആരും ഞങ്ങള്‍ക്ക് പറഞ്ഞുതന്നില്ലായിരുന്നു.”
കുറ്റബോധത്തോടെ നന്തി മുഖം താഴ്ത്തി. അയാളുടെ സ്വാമിക്ക് അയാളോട് ദേഷ്യപ്പെടാനുള്ള അവകാശമുണ്ടായിരുന്നു.
ദക്ഷനുനേരെ തിരിഞ്ഞ് ശിവന്‍ തുടര്‍ന്നു. “മഹാരാജന്‍ ഞാന്‍ കാശ്മീരില്‍ വന്ന ആ രാത്രിയില്‍ തന്നെ ഞാനറിയാതെ സോമരസം എനിക്കു നല്കിയിട്ടുണ്ടാവാനുള്ള സാധ്യതയുണ്ടല്ലോ!”
“ആ വിശ്വാസവഞ്ചനയ്ക്ക് ഞാന്‍ മാപ്പുചോദിക്കുന്നു, പ്രഭോ.” മുഖം താഴ്ത്തി കൈകൂപ്പിക്കൊണ്ട് ദക്ഷരാജന്‍ പറഞ്ഞു “ഞാനെപ്പോഴും ലജ്ജയോടെ ഓര്‍ക്കുന്ന ഒരു കാര്യമായിരിക്കും അത്. എന്നാല്‍ ഞങ്ങളുടെ ആപല്‍ സാധ്യത ഉയര്‍ന്നതായിരുന്നു. സോമരസത്തിനാകട്ടെ ഒരാളുടെ ശരീരത്തില്‍ ഗുണകരമായ ഫലങ്ങളുണ്ടാക്കുവാന്‍ സാധിക്കും. അത് ശരീരത്തിന് ഒരു ഉപദ്രവവുമുണ്ടാക്കുകയില്ല.”
“എനിക്കറിയാം. ആരോഗ്യകരമായ ഒരു ദീര്‍ഘജീവിതം സ്വീകരിക്കുന്നതില്‍ എനിക്കു വിഷമമൊന്നുമില്ല.” പരിഹാസത്തോടെ ശിവന്‍ പറഞ്ഞു. “എന്‍റെ ഗോത്രത്തിലുള്ള ആളുകള്‍ക്കും അന്നു രാത്രി സോമരസം നല്കിയെന്ന കാര്യം അങ്ങേക്കറിയാമോ? ഒരുപക്ഷേ, സോമരസം കഴിച്ചതുകൊണ്ടായിരിക്കാം, അന്ന് രാത്രി അവര്‍ക്കെല്ലാം ഗുരുതരമായ രീതിയില്‍ അസുഖം ബാധിച്ചു.”
“അവര്‍ക്ക് യാതൊരു അപകടവും സംഭവിക്കാനുള്ള സാധ്യതയില്ലായിരുന്നു പ്രഭോ.” കനകഹാല ക്ഷമാപണസ്വരത്തില്‍ പറഞ്ഞു. “ചിലയാളുകളില്‍ ചില രോഗങ്ങള്‍ മറഞ്ഞിരിപ്പുണ്ടാകും. സോമരസം കഴിച്ചപ്പോള്‍ ഈ രോഗങ്ങള്‍ മറനീക്കി പുറത്തുവന്നിട്ടുണ്ടാകാം. ചികിത്സിച്ചു ഭേദമാക്കിയാല്‍ പിന്നെയൊരിക്കലും ആ രോഗം പ്രത്യക്ഷപ്പെടുകയില്ല. അതോടെ മരണംവരെ ആ ശരീരം അരോഗദൃഢമായിരിക്കും. നിങ്ങളുടെ ഗോത്രത്തിനിപ്പോള്‍ മുന്‍പത്തേക്കാള്‍ ആരോഗ്യമുണ്ട്.”
“അക്കാര്യത്തില്‍ യാതൊരു സംശയവുമില്ല.” ശിവന്‍ പറഞ്ഞു. “അതല്ല വിഷയം. ഞാനും എന്‍റെ ഗോത്രവും അതുകൊണ്ട് ആരോഗ്യവാന്മാരായിത്തീര്‍ന്നു. പക്ഷേ, ശ്രീരാമദേവന്‍റെ നാട്ടില്‍ ഇങ്ങനെയൊരു ചതി ഞങ്ങള്‍ പ്രതീക്ഷിച്ചില്ല. കൈലാസപര്‍വ്വതത്തില്‍വെച്ചുതന്നെ ഈ സത്യം മുഴുവനും ഞങ്ങളോടു പറയാമായിരുന്നു. അങ്ങനെയെങ്കില്‍ ഞങ്ങളുടെ ഇഷ്‍ടപ്രകാരം നിങ്ങള്‍ക്കതു ചെയ്യാമായിരുന്നു. ഏതുവിധത്തിലായാലും ഞങ്ങള്‍ മെലൂഹയിലെത്തുമായിരുന്നു. എന്നാലും അത് ഞങ്ങളുടെ ഇഷ്‍ടത്തിന് വിട്ടുതരണമായിരുന്നു.”
“ആ വഞ്ചനയുടെ പേരില്‍ അങ്ങ് ഞങ്ങളോട് ദയവായി ക്ഷമിക്കണം, പ്രഭോ.” കുറ്റബോധം നിഴലിക്കുന്ന വിഷമത്തിന്‍റെ സ്വരത്തില്‍ ദക്ഷന്‍ പറഞ്ഞു. “ഇത്തരം കാര്യങ്ങള്‍ ചെയ്യുന്നത് ഞങ്ങളുടെ രീതിയല്ല. പക്ഷേ, ഞങ്ങള്‍ക്ക് വേറെ മാര്‍ഗ്ഗമില്ലായിരുന്നു. ഞങ്ങള്‍ സത്യമായും ഖേദിക്കുന്നു പ്രഭോ. അങ്ങയുടെ അനുയായികള്‍ വേണ്ടവിധം പരിചരിക്കപ്പെടുന്നുണ്ട്. അവര്‍ മുന്‍പെന്നത്തേക്കാളും ആരോഗ്യവാന്മാരായിരിക്കുന്നു. അവര്‍ക്ക് ഉല്പാദനക്ഷമതയുള്ള ദീര്‍ഘായുസ്സു ലഭിക്കും.”
ദശാബ്‍ദങ്ങള്‍ക്കുമുന്‍പ് അന്വേഷണം തുടങ്ങിയനാള്‍ മുതല്‍ തന്‍റെ മനസ്സിലുണ്ടായിരുന്ന കാര്യങ്ങള്‍ പുറത്തേക്കു വിട്ടുകൊണ്ട് പര്‍വ്വതേശ്വരന്‍ മൗനം ഭഞ്ജിച്ചു “ശിവന്‍, ചെയ്ത തെറ്റിന്‍റെ പേരില്‍ ഞങ്ങള്‍ ആത്മാര്‍ത്ഥമായി ഖേദിക്കുന്നു. അസത്യം പറയുന്നത് ഞങ്ങളുടെ രീതിയല്ല. ചെയ്തത് എന്തായാലും ശരിയല്ലെന്നും ഭഗവാന്‍ രാമന്‍ ഇത് അംഗീകരിക്കുകയില്ലെന്നും ഞങ്ങള്‍ക്കറിയാം. വഞ്ചന ബലഹീനരായ ആളുകളുടെ ഉപകരണമാണ്. ദുര്‍ബലമായ സാഹചര്യങ്ങള്‍ പോലും അതിനൊരു ഒഴികഴിവായി പരിഗണിക്കാനാവില്ല. എനിക്കു വളരെ വിഷമമുണ്ട്.”
ശിവന്‍ പുരികം അല്പമൊന്ന് ഉയര്‍ത്തി.
പര്‍വ്വതേശ്വരന്‍ മാത്രമാണ് ഒഴികഴിവുകള്‍ നിരത്തുന്നതിനുപകരം ക്ഷമായാചനം നടത്തുന്നത്. അദ്ദേഹമാണ് രാമരാജന്‍റെ യഥാര്‍ത്ഥ അനുയായി.
ശിവന്‍ മന്ദഹസിച്ചു.
ദക്ഷന്‍ കേള്‍ക്കാന്‍ കഴിയുന്നത്ര ഉച്ചത്തില്‍ ആശ്വാസത്തിന്‍റെ നെടുവീര്‍പ്പയച്ചു.
ശിവന്‍ ദക്ഷന്‍റെ നേര്‍ക്കു തിരിഞ്ഞു “മഹാരാജന്‍, കഴിഞ്ഞതെല്ലാം ഭൂതകാലത്തിനു വിട്ടേക്കുക. ഞാന്‍ പറഞ്ഞതുപോലെ അങ്ങയുടെ രാജ്യത്തിനെ മികവുറ്റതാക്കുവാന്‍ ചില കാര്യങ്ങള്‍ കൂടി ചെയ്യേണ്ടതുണ്ട്. അക്കാര്യത്തില്‍ യാതൊരു സംശയവുമില്ല. എങ്കിലും. ഞാന്‍ കണ്ട ഏറ്റവും മികച്ച സമൂഹമാണ് അങ്ങയുടേത്. അതിനുവേണ്ടി നിലകൊള്ളുന്നതിനും പോരാടുന്നതിനും ഒരന്തസ്സുണ്ട്. പക്ഷേ, എനിക്കു ചില നിബന്ധനകളുണ്ട്.”
“തീര്‍ച്ചയായും പ്രഭോ.” ശിവനെ പ്രീതിപ്പെടുത്താനുള്ള ഉല്‍ക്കണ്ഠയോടെ ദക്ഷന്‍ പറഞ്ഞു.
“ഇപ്പോള്‍ ഈ ഘട്ടത്തില്‍ താങ്കളുദ്ദേശിക്കുന്ന കാര്യങ്ങള്‍ എനിക്കു നിര്‍വ്വഹിക്കാന്‍ കഴിയുമെന്നോ അത് ചെയ്യാന്‍ സാധിക്കുകയില്ലെന്നോ ഞാന്‍ പറയുന്നില്ല. എന്‍റെ കഴിവിന്‍റെ പരമാവധി ശ്രമിക്കാം എന്നു മാത്രമാണ് ഞാനിപ്പോള്‍ പറയുന്നത്. എന്നാല്‍ ഇതിന്‍റെ തുടക്കമെന്ന നിലയില്‍ അങ്ങയുടെ സമൂഹത്തെക്കുറിച്ച് കൂടുതല്‍ മനസ്സിലാക്കുവാനായി കുറച്ചുകൂടി സമയം ചെലവിടുവാന്‍ എനിക്കാഗ്രഹമുണ്ട്. ഇനിമുതല്‍ ഒരു കാര്യവും എന്നില്‍നിന്ന് മറച്ചുപിടിക്കുകയില്ലെന്നും എന്നെ തെറ്റിദ്ധരിപ്പിക്കുകയില്ലെന്നുമുള്ള ഉറപ്പ് ഞാന്‍ പ്രതീക്ഷിക്കുന്നു.”
“നിശ്ചയമായും, പ്രഭോ.”
“രണ്ടാമതായി, അങ്ങയുടെ രാജ്യത്തെ ജനസംഖ്യ വര്‍ദ്ധിപ്പിക്കുവാനായി കുടിയേറ്റക്കാരെ ആവശ്യമുണ്ട്. പക്ഷേ, അവരെ തെറ്റായ മാര്‍ഗ്ഗത്തിലൂടെ നയിക്കരുത്. മെലൂഹയെക്കുറിച്ച് അവര്‍ക്ക് സത്യസന്ധമായ വിവരങ്ങള്‍ നല്കണം. അതറിഞ്ഞിട്ടുവേണം ഇവിടേക്കു കുടിയേറിപ്പാര്‍ക്കണോ എന്ന കാര്യത്തില്‍ അവര്‍ക്ക് ഒരു തീരുമാനമെടുക്കുവാന്‍. അല്ലെങ്കില്‍ അങ്ങ് അവരെ ക്ഷണിക്കുകയേ അരുത്. അതല്ലെ ശരി?”
“തീര്‍ച്ചയായും. അതാണ് ന്യായം പ്രഭോ.”ദക്ഷന്‍ പറഞ്ഞു. കനകഹാലയെ നോക്കി ചെറുതായൊന്ന് തലകുലുക്കിക്കൊണ്ട് ദക്ഷന്‍ പ്രതിജ്ഞ ചെയ്തു “ഉടന്‍തന്നെ ഞങ്ങള്‍ അത് നടപ്പിലാക്കും.”
“എന്നു മാത്രമല്ല, ഞാനിനി കാശ്മീരിലേക്കു മടങ്ങിപ്പോകുന്നില്ല എന്നകാര്യം എനിക്കു ഉറപ്പായിക്കഴിഞ്ഞു. അതുകൊണ്ട് എന്‍റെ ഗോത്രമായ ഗുണന്മാരെ ദേവഗിരിയിലേക്കു കൊണ്ടുവരാമോ? എനിക്ക് അവരോടൊപ്പം കഴിഞ്ഞാല്‍ കൊള്ളാമെന്നുണ്ട്.”
“നിശ്ചയമായും സ്വാമീ.” തിടുക്കത്തില്‍ കനകഹാലയെ ഒന്നു നോക്കിയശേഷം ദക്ഷന്‍ പറഞ്ഞു. “അവരെ ദേവഗിരിയിലെത്തിക്കുവാനുള്ള നിര്‍ദ്ദേശം ഇന്നുതന്നെ അയക്കുന്നതാണ്.”
“മറ്റൊന്ന്, സോമരസം നിര്‍മ്മിക്കുന്ന സ്ഥലം എനിക്കൊന്നു കാണണം. ദേവന്മാരുടെ ഈ പാനീയത്തെക്കുറിച്ച് എനിക്ക് ചില കാര്യങ്ങള്‍ മനസ്സിലാക്കേണ്ടതുണ്ട്. അത് പ്രധാനപ്പെട്ട ഒരു കാര്യമാണെന്ന് എന്തോ എന്നോട് പറയുന്നു.”
“തീര്‍ച്ചയായും അങ്ങനെയാകാം പ്രഭോ.” ദക്ഷന്‍ പറഞ്ഞു. അദ്ദേഹത്തിന്‍റെ മുഖം ക്രമേണ പരിഭ്രമം നിറഞ്ഞ പുഞ്ചിരിക്കു വഴിമാറി. “നാളെത്തന്നെ കനകഹാല അങ്ങയെ അവിടേക്കു കൊണ്ടുപോകും. ബ്രഹ്മക്ഷേത്രത്തില്‍ പതിവുള്ള പൂജകള്‍ക്കായി ഞാനും എന്‍റെ കുടുംബവും അവിടെ എത്തിച്ചേരുന്നതാണ്. ഒരുപക്ഷേ, നമുക്ക് അവിടെവെച്ച് കാണാം.”
“അത് നല്ല കാര്യം.” ശിവന്‍ പുഞ്ചിരിച്ചുകൊണ്ട് പറഞ്ഞു. പിന്നെ നെടുതായൊന്ന് നിശ്വസിച്ചുകൊണ്ട് തുടര്‍ന്നു “ഇനി അവസാനമായൊരു കാര്യം നീലകണ്ഠന്‍റെ വരവിനെക്കുറിച്ച് ജനങ്ങളെ അറിയിക്കുന്നതായുള്ള പ്രഖ്യാപനം നടത്തുവാന്‍ അങ്ങേക്ക് താല്പര്യം കാണുമെന്ന് ഞാന്‍ കരുതുന്നു.”
ദക്ഷനും കനകഹാലയും സന്ദേഹത്തോടെ തലകുലുക്കി.
“എന്നാല്‍ തല്ക്കാലം അതു ചെയ്യരുതെന്ന് ഞാന്‍ അഭ്യര്‍ത്ഥിക്കുകയാണ്.”
തല്ക്ഷണം ദക്ഷന്‍റെയും കനകഹാലയുടെയും മുഖം മങ്ങി. നന്തിയുടെ കണ്ണുകള്‍ തറയില്‍ ഒട്ടിപ്പിടിച്ചതുപോലെയായി. അയാള്‍ ആ സംഭാഷണം കേള്‍ക്കുന്നുണ്ടായിരുന്നില്ല. ആ അവ്യക്തമായ സംഭാഷണത്തിന്‍റെ ദൈര്‍ഘ്യം അയാളെ കീറിമുറിക്കുന്നുണ്ടായിരുന്നു.
“മഹാരാജന്‍ ഞാന്‍ നീലകണ്ഠനാണെന്ന് ആളുകള്‍ക്ക് മനസ്സിലായിക്കഴിഞ്ഞാല്‍പിന്നെ എന്‍റെ വാക്കുകളും പ്രവൃത്തികളുമെല്ലാം അമിതവ്യാഖ്യാനങ്ങള്‍ക്കും അമിത വിശകലനങ്ങള്‍ക്കും ഇടയായേക്കാം.” ശിവന്‍ വിശദീകരിച്ചു. “താങ്കളുടെ സമൂഹത്തെക്കുറിച്ചോ എന്‍റെ ഉദ്യമത്തെക്കുറിച്ചോ എനിക്ക് വ്യക്തമായ ധാരണകളില്ലാത്തതിനാല്‍ ഈ ഘട്ടത്തില്‍ എനിക്കത് കൈകാര്യം ചെയ്യാന്‍ ബുദ്ധിമുട്ടുണ്ട്.”
“എനിക്ക് മനസ്സിലാവുന്നുണ്ട്, പ്രഭോ.” മുഖത്ത് ഒരു അര്‍ദ്ധമന്ദഹാസം വരുത്തിക്കൊണ്ട് ദക്ഷരാജന്‍ പറഞ്ഞു. “ഞാന്‍ വാക്കു തരുന്നു. എന്‍റെ ഏറ്റവും അടുത്ത സേവകരും കുടുംബാംഗങ്ങളും അങ്ങയുടെ വേണ്ടപ്പെട്ട ആളുകളുമല്ലാതെ മറ്റാരും നീലകണ്ഠന്‍റെ ആഗമനത്തെക്കുറിച്ച് അറിയുകയില്ല. മറ്റാരും.”
“വളരെ നന്ദി, മഹാരാജന്‍. പക്ഷേ, ഞാന്‍ ഒരുതവണകൂടി ആവര്‍ത്തിക്കുന്നു. ഏതോ അദ്ഭുതസിദ്ധിയുള്ള ഔഷധം സേവിച്ചതുമൂലം കഴുത്തിന്‍റെ നിറം നീലയായിത്തീര്‍ന്ന ഒരു സാധാരണ ഗോത്രവര്‍ഗ്ഗക്കാരനാണു ഞാന്‍. അങ്ങ് ഇപ്പോള്‍ നേരിടുന്ന പ്രശ്നങ്ങളുടെ കാര്യത്തില്‍ എന്നെപ്പോലൊരാള്‍ക്ക് എന്തുചെയ്യാന്‍ കഴിയുമെന്ന് എനിക്കറിഞ്ഞുകൂടാ.”
“പ്രഭോ;” ബാലസഹജമായ മന്ദഹാസത്തോടെ ദക്ഷന്‍ പറഞ്ഞു “ഞാന്‍ ഒരിക്കല്‍കൂടി പറയുന്നു. ആ മനുഷ്യന്‍ അങ്ങാണെങ്കില്‍, അങ്ങേക്ക് ഈ പ്രപഞ്ചത്തെത്തന്നെ മാറ്റിമറിക്കാന്‍ കഴിയും!”